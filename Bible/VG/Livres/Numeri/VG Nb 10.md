---
bibleKeys : 
- Numeri 10
- Nombres 10
- Nb 10
- Numbers 10
tags : 
- Bible/Nb/10
- latin
cssclass : latin
direction : ltr
---

# Numeri 10

###### 1
Locutusque est Dominus ad Moysen, dicens :
###### 2
Fac tibi duas tubas argenteas ductiles, quibus convocare possis multitudinem quando movenda sunt castra.
###### 3
Cumque increpueris tubis, congregabitur ad te omnis turba ad ostium tabernaculi fœderis.
###### 4
Si semel clangueris, venient ad te principes, et capita multitudinis Israël.
###### 5
Si autem prolixior atque concisus clangor increpuerit, movebunt castra primi qui sunt ad orientalem plagam.
###### 6
In secundo autem sonitu et pari ululatu tubæ, levabunt tentoria qui habitant ad meridiem ; et juxta hunc modum reliqui facient, ululantibus tubis in profectionem.
###### 7
Quando autem congregandus est populus, simplex tubarum clangor erit, et non concise ululabunt.
###### 8
Filii autem Aaron sacerdotes clangent tubis : eritque hoc legitimum sempiternum in generationibus vestris.
###### 9
Si exieritis ad bellum de terra vestra contra hostes qui dimicant adversum vos, clangetis ululantibus tubis, et erit recordatio vestri coram Domino Deo vestro, ut eruamini de manibus inimicorum vestrorum.
###### 10
Siquando habebitis epulum, et dies festos, et calendas, canetis tubis super holocaustis, et pacificis victimis, ut sint vobis in recordationem Dei vestri. Ego Dominus Deus vester.
###### 11
Anno secundo, mense secundo, vigesima die mensis, elevata est nubes de tabernaculo fœderis :
###### 12
profectique sunt filii Israël per turmas suas de deserto Sinai, et recubuit nubes in solitudine Pharan.
###### 13
Moveruntque castra primi juxta imperium Domini in manu Moysi.
###### 14
Filii Juda per turmas suas : quorum princeps erat Nahasson filius Aminadab.
###### 15
In tribu filiorum Issachar fuit princeps Nathanaël filius Suar.
###### 16
In tribu Zabulon erat princeps Eliab filius Helon.
###### 17
Depositumque est tabernaculum, quod portantes egressi sunt filii Gerson et Merari.
###### 18
Profectique sunt et filii Ruben, per turmas et ordinem suum : quorum princeps erat Helisur filius Sedeur.
###### 19
In tribu autem filiorum Simeon, princeps fuit Salamiel filius Surisaddai.
###### 20
Porro in tribu Gad erat princeps Eliasaph filius Duel.
###### 21
Profectique sunt et Caathitæ portantes sanctuarium. Tamdiu tabernaculum portabatur, donec venirent ad erectionis locum.
###### 22
Moverunt castra et filii Ephraim per turmas suas, in quorum exercitu princeps erat Elisama filius Ammiud.
###### 23
In tribu autem filiorum Manasse princeps fuit Gamaliel filius Phadassur.
###### 24
Et in tribu Benjamin erat dux Abidan filius Gedeonis.
###### 25
Novissimi castrorum omnium profecti sunt filii Dan per turmas suas, in quorum exercitu princeps fuit Ahiezer filius Ammisaddai.
###### 26
In tribu autem filiorum Aser erat princeps Phegiel filius Ochran.
###### 27
Et in tribu filiorum Nephthali princeps fuit Ahira filius Enan.
###### 28
Hæc sunt castra, et profectiones filiorum Israël per turmas suas quando egrediebantur.
###### 29
Dixitque Moyses Hobab filio Raguel Madianitæ, cognato suo : Proficiscimur ad locum quem Dominus daturus est nobis : veni nobiscum, ut benefaciamus tibi, quia Dominus bona promisit Israëli.
###### 30
Cui ille respondit : Non vadam tecum, sed revertar in terram meam, in qua natus sum.
###### 31
Et ille : Noli, inquit, nos relinquere : tu enim nosti in quibus locis per desertum castra ponere debeamus, et eris ductor noster.
###### 32
Cumque nobiscum veneris, quidquid optimum fuerit ex opibus, quas nobis traditurus est Dominus, dabimus tibi.
###### 33
Profecti sunt ergo de monte Domini viam trium dierum, arcaque fœderis Domini præcedebat eos, per dies tres providens castrorum locum.
###### 34
Nubes quoque Domini super eos erat per diem cum incederent.
###### 35
Cumque elevaretur arca, dicebat Moyses : Surge, Domine, et dissipentur inimici tui, et fugiant qui oderunt te, a facie tua.
###### 36
Cum autem deponeretur, aiebat : Revertere, Domine, ad multitudinem exercitus Israël.
