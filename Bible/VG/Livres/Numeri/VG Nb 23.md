---
bibleKeys : 
- Numeri 23
- Nombres 23
- Nb 23
- Numbers 23
tags : 
- Bible/Nb/23
- latin
cssclass : latin
direction : ltr
---

# Numeri 23

###### 1
Dixitque Balaam ad Balac : Ædifica mihi hic septem aras, et para totidem vitulos, ejusdemque numeri arietes.
###### 2
Cumque fecisset juxta sermonem Balaam, imposuerunt simul vitulum et arietem super aram.
###### 3
Dixitque Balaam ad Balac : Sta paulisper juxta holocaustum tuum, donec vadam, si forte occurrat mihi Dominus, et quodcumque imperaverit, loquar tibi.
###### 4
Cumque abiisset velociter, occurrit illi Deus. Locutusque ad eum Balaam : Septem, inquit, aras erexi, et imposui vitulum et arietem desuper.
###### 5
Dominus autem posuit verbum in ore ejus, et ait : Revertere ad Balac, et hæc loqueris.
###### 6
Reversus invenit stantem Balac juxta holocaustum suum, et omnes principes Moabitarum :
###### 7
assumptaque parabola sua, dixit : De Aram adduxit me Balac rex Moabitarum, de montibus orientis : Veni, inquit, et maledic Jacob ; propera, et detestare Israël.
###### 8
Quomodo maledicam, cui non maledixit Deus ? qua ratione detester, quem Dominus non detestatur ?
###### 9
De summis silicibus videbo eum, et de collibus considerabo illum. Populus solus habitabit, et inter gentes non reputabitur.
###### 10
Quis dinumerare possit pulverem Jacob, et nosse numerum stirpis Israël ? Moriatur anima mea morte justorum, et fiant novissima mea horum similia.
###### 11
Dixitque Balac ad Balaam : Quid est hoc quod agis ? ut malediceres inimicis meis vocavi te, et tu e contrario benedicis eis.
###### 12
Cui ille respondit : Num aliud possum loqui, nisi quod jusserit Dominus ?
###### 13
Dixit ergo Balac : Veni mecum in alterum locum unde partem Israël videas, et totum videre non possis : inde maledicito ei.
###### 14
Cumque duxisset eum in locum sublimem, super verticem montis Phasga, ædificavit Balaam septem aras, et impositis supra vitulo atque ariete,
###### 15
dixit ad Balac : Sta hic juxta holocaustum tuum, donec ego obvius pergam.
###### 16
Cui cum Dominus occurrisset, posuissetque verbum in ore ejus, ait : Revertere ad Balac, et hæc loqueris ei.
###### 17
Reversus invenit eum stantem juxta holocaustum suum, et principes Moabitarum cum eo. Ad quem Balac : Quid, inquit, locutus est Dominus ?
###### 18
At ille, assumpta parabola sua, ait : Sta, Balac, et ausculta ; audi, fili Sephor :
###### 19
non est Deus quasi homo, ut mentiatur, nec ut filius hominis, ut mutetur. Dixit ergo, et non faciet ? locutus est, et non implebit ?
###### 20
Ad benedicendum adductus sum : benedictionem prohibere non valeo.
###### 21
Non est idolum in Jacob, nec videtur simulacrum in Israël. Dominus Deus ejus cum eo est, et clangor victoriæ regis in illo.
###### 22
Deus eduxit illum de Ægypto, cujus fortitudo similis est rhinocerotis.
###### 23
Non est augurium in Jacob, nec divinatio in Israël : temporibus suis dicetur Jacob et Israëli quid operatus sit Deus.
###### 24
Ecce populus ut leæna consurget, et quasi leo erigetur : non accubabit donec devoret prædam, et occisorum sanguinem bibat.
###### 25
Dixitque Balac ad Balaam : Nec maledicas ei, nec benedicas.
###### 26
Et ille ait : Nonne dixi tibi quod quidquid mihi Deus imperaret, hoc facerem ?
###### 27
Et ait Balac ad eum : Veni, et ducam te ad alium locum : si forte placeat Deo ut inde maledicas eis.
###### 28
Cumque duxisset eum super verticem montis Phogor, qui respicit solitudinem,
###### 29
dixit ei Balaam : Ædifica mihi hic septem aras, et para totidem vitulos, ejusdemque numeri arietes.
###### 30
Fecit Balac ut Balaam dixerat : imposuitque vitulos et arietes per singulas aras.
