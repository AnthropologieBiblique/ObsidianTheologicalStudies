---
bibleKeys : 
- Psalmi 104 (105)
- Psaumes 105 (104)
- Ps 105 (104)
- Psalms 105 (104)
tags : 
- Bible/Ps/105_104
- latin
cssclass : latin
direction : ltr
---

# Psalmi 104 (105)

###### 1
Alleluja. Confitemini Domino, et invocate nomen ejus ; annuntiate inter gentes opera ejus.
###### 2
Cantate ei, et psallite ei ; narrate omnia mirabilia ejus.
###### 3
Laudamini in nomine sancto ejus ; lætetur cor quærentium Dominum.
###### 4
Quærite Dominum, et confirmamini ; quærite faciem ejus semper.
###### 5
Mementote mirabilium ejus quæ fecit, prodigia ejus, et judicia oris ejus.
###### 6
Semen Abraham, servi ejus ; filii Jacob, electi ejus.
###### 7
Ipse Dominus Deus noster ; in universa terra judicia ejus.
###### 8
Memor fuit in sæculum testamenti sui ; verbi quod mandavit in mille generationes ;
###### 9
quod disposuit ad Abraham, et juramenti sui ad Isaac ;
###### 10
et statuit illud Jacob in præceptum, et Israël in testamentum æternum :
###### 11
dicens : Tibi dabo terram Chanaan, funiculum hæreditatis vestræ ;
###### 12
cum essent numero brevi, paucissimi et incolæ ejus.
###### 13
Et pertransierunt de gente in gentem, et de regno ad populum alterum.
###### 14
Non reliquit hominem nocere eis ; et corripuit pro eis reges.
###### 15
Nolite tangere christos meos, et in prophetis meis nolite malignari.
###### 16
Et vocavit famem super terram ; et omne firmamentum panis contrivit.
###### 17
Misit ante eos virum ; in servum venundatus est Joseph.
###### 18
Humiliaverunt in compedibus pedes ejus ; ferrum pertransiit animam ejus ;
###### 19
donec veniret verbum ejus, eloquium Domini inflammavit eum.
###### 20
Misit rex, et solvit eum ; princeps populorum, et dimisit eum.
###### 21
Constituit eum dominum domus suæ, et principem omnis possessionis suæ ;
###### 22
ut erudiret principes ejus sicut semetipsum, et senes ejus prudentiam doceret.
###### 23
Et intravit Israël in Ægyptum ; et Jacob accola fuit in terra Cham.
###### 24
Et auxit populum suum vehementer, et firmavit eum super inimicos ejus.
###### 25
Convertit cor eorum, ut odirent populum ejus, et dolum facerent in servos ejus.
###### 26
Misit Moysen, servum suum, Aaron quem elegit ipsum.
###### 27
Posuit in eis verba signorum suorum, et prodigiorum in terra Cham.
###### 28
Misit tenebras, et obscuravit ; et non exacerbavit sermones suos.
###### 29
Convertit aquas eorum in sanguinem, et occidit pisces eorum.
###### 30
Edidit terra eorum ranas in penetralibus regum ipsorum.
###### 31
Dixit, et venit cœnomyia, et ciniphes in omnibus finibus eorum.
###### 32
Posuit pluvias eorum grandinem, ignem comburentem in terra ipsorum.
###### 33
Et percussit vineas eorum, et ficulneas eorum, et contrivit lignum finium eorum.
###### 34
Dixit, et venit locusta, et bruchus cujus non erat numerus ;
###### 35
et comedit omne fœnum in terra eorum ; et comedit omnem fructum terræ eorum.
###### 36
Et percussit omne primogenitum in terra eorum, primitias omnis laboris eorum.
###### 37
Et eduxit eos cum argento et auro, et non erat in tribubus eorum infirmus.
###### 38
Lætata est Ægyptus in profectione eorum, quia incubuit timor eorum super eos.
###### 39
Expandit nubem in protectionem eorum, et ignem ut luceret eis per noctem.
###### 40
Petierunt, et venit coturnix, et pane cæli saturavit eos.
###### 41
Dirupit petram, et fluxerunt aquæ, abierunt in sicco flumina ;
###### 42
quoniam memor fuit verbi sancti sui, quod habuit ad Abraham, puerum suum.
###### 43
Et eduxit populum suum in exsultatione, et electos suos in lætitia.
###### 44
Et dedit illis regiones gentium, et labores populorum possederunt :
###### 45
ut custodiant justificationes ejus, et legem ejus requirant.
