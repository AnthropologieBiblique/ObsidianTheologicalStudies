---
bibleKeys : 
- Psalmi 4
- Psaumes 4
- Ps 4
- Psalms 4
tags : 
- Bible/Ps/4
- latin
cssclass : latin
direction : ltr
---

# Psalmi 4

###### 1
In finem, in carminibus. Psalmus David.
###### 2
Cum invocarem exaudivit me Deus justitiæ meæ, in tribulatione dilatasti mihi. Miserere mei, et exaudi orationem meam.
###### 3
Filii hominum, usquequo gravi corde ? Ut quid diligitis vanitatem, et quæritis mendacium ?
###### 4
Et scitote quoniam mirificavit Dominus sanctum suum ; Dominus exaudiet me cum clamavero ad eum.
###### 5
Irascimini, et nolite peccare ; quæ dicitis in cordibus vestris, in cubilibus vestris compungimini.
###### 6
Sacrificate sacrificium justitiæ, et sperate in Domino. Multi dicunt : Quis ostendit nobis bona ?
###### 7
Signatum est super nos lumen vultus tui, Domine : dedisti lætitiam in corde meo.
###### 8
A fructu frumenti, vini, et olei sui, multiplicati sunt.
###### 9
In pace in idipsum dormiam, et requiescam ;
###### 10
quoniam tu, Domine, singulariter in spe constituisti me.
