---
bibleKeys : 
- Psalmi 148
- Psaumes 148
- Ps 148
- Psalms 148
tags : 
- Bible/Ps/148
- latin
cssclass : latin
direction : ltr
---

# Psalmi 148

###### 1
Alleluja. Laudate Dominum de cælis ; laudate eum in excelsis.
###### 2
Laudate eum, omnes angeli ejus ; laudate eum, omnes virtutes ejus.
###### 3
Laudate eum, sol et luna ; laudate eum, omnes stellæ et lumen.
###### 4
Laudate eum, cæli cælorum ; et aquæ omnes quæ super cælos sunt,
###### 5
laudent nomen Domini. Quia ipse dixit, et facta sunt ; ipse mandavit, et creata sunt.
###### 6
Statuit ea in æternum, et in sæculum sæculi ; præceptum posuit, et non præteribit.
###### 7
Laudate Dominum de terra, dracones et omnes abyssi ;
###### 8
ignis, grando, nix, glacies, spiritus procellarum, quæ faciunt verbum ejus ;
###### 9
montes, et omnes colles ; ligna fructifera, et omnes cedri ;
###### 10
bestiæ, et universa pecora ; serpentes, et volucres pennatæ ;
###### 11
reges terræ et omnes populi, principes et omnes judices terræ ;
###### 12
juvenes et virgines, senes cum junioribus laudent nomen Domini,
###### 13
quia exaltatum est nomen ejus solius.
###### 14
Confessio ejus super cælum et terram ; et exaltavit cornu populi sui. Hymnus omnibus sanctis ejus ; filiis Israël, populo appropinquanti sibi. Alleluja.
