---
bibleKeys : 
- Psalmi 9B (10)
- Psaumes 10 (9B)
- Ps 10 (9B)
- Psalms 10 (9B)
tags : 
- Bible/Ps/10_9B
- latin
cssclass : latin
direction : ltr
---

# Psalmi 9B (10)

###### 22
Ut quid, Domine, recessisti longe, despicis in opportunitatibus, in tribulatione ?
###### 23
Dum superbit impius, incenditur pauper : comprehenduntur in consiliis quibus cogitant.
###### 24
Quoniam laudatur peccator in desideriis animæ suæ, et iniquus benedicitur.
###### 25
Exacerbavit Dominum peccator, secundum multitudinem iræ suæ, non quæret.
###### 26
Non est Deus in conspectu ejus, inquinatæ sunt viæ illius in omni tempore. Auferuntur judicia tua a facie ejus ; omnium inimicorum suorum dominabitur.
###### 27
Dixit enim in corde suo : Non movebor a generatione in generationem, sine malo.
###### 28
Cujus maledictione os plenum est, et amaritudine, et dolo ; sub lingua ejus labor et dolor.
###### 29
Sedet in insidiis cum divitibus in occultis, ut interficiat innocentem.
###### 30
Oculi ejus in pauperem respiciunt ; insidiatur in abscondito, quasi leo in spelunca sua. Insidiatur ut rapiat pauperem ; rapere pauperem dum attrahit eum.
###### 31
In laqueo suo humiliabit eum ; inclinabit se, et cadet cum dominatus fuerit pauperum.
###### 32
Dixit enim in corde suo : Oblitus est Deus ; avertit faciem suam, ne videat in finem.
###### 33
Exsurge, Domine Deus, exaltetur manus tua ; ne obliviscaris pauperum.
###### 34
Propter quid irritavit impius Deum ? dixit enim in corde suo : Non requiret.
###### 35
Vides, quoniam tu laborem et dolorem consideras, ut tradas eos in manus tuas. Tibi derelictus est pauper ; orphano tu eris adjutor.
###### 36
Contere brachium peccatoris et maligni ; quæretur peccatum illius, et non invenietur.
###### 37
Dominus regnabit in æternum, et in sæculum sæculi ; peribitis, gentes, de terra illius.
###### 38
Desiderium pauperum exaudivit Dominus ; præparationem cordis eorum audivit auris tua,
###### 39
judicare pupillo et humili, ut non apponat ultra magnificare se homo super terram.
