---
bibleKeys : 
- Psalmi 105 (106)
- Psaumes 106 (105)
- Ps 106 (105)
- Psalms 106 (105)
tags : 
- Bible/Ps/106_105
- latin
cssclass : latin
direction : ltr
---

# Psalmi 105 (106)

###### 1
Alleluja. Confitemini Domino, quoniam bonus, quoniam in sæculum misericordia ejus.
###### 2
Quis loquetur potentias Domini, auditas faciet omnes laudes ejus ?
###### 3
Beati qui custodiunt judicium, et faciunt justitiam in omni tempore.
###### 4
Memento nostri, Domine, in beneplacito populi tui ; visita nos in salutari tuo :
###### 5
ad videndum in bonitate electorum tuorum, ad lætandum in lætitia gentis tuæ, ut lauderis cum hæreditate tua.
###### 6
Peccavimus cum patribus nostris ; injuste egimus, iniquitatem fecimus.
###### 7
Patres nostri in Ægypto non intellexerunt mirabilia tua ; non fuerunt memores multitudinis misericordiæ tuæ. Et irritaverunt ascendentes in mare, mare Rubrum ;
###### 8
et salvavit eos propter nomen suum, ut notam faceret potentiam suam.
###### 9
Et increpuit mare Rubrum, et exsiccatum est ; et deduxit eos in abyssis sicut in deserto.
###### 10
Et salvavit eos de manu odientium, et redemit eos de manu inimici.
###### 11
Et operuit aqua tribulantes eos ; unus ex eis non remansit.
###### 12
Et crediderunt verbis ejus, et laudaverunt laudem ejus.
###### 13
Cito fecerunt, obliti sunt operum ejus ; et non sustinuerunt consilium ejus.
###### 14
Et concupierunt concupiscentiam in deserto, et tentaverunt Deum in inaquoso.
###### 15
Et dedit eis petitionem ipsorum, et misit saturitatem in animas eorum.
###### 16
Et irritaverunt Moysen in castris, Aaron, sanctum Domini.
###### 17
Aperta est terra, et deglutivit Dathan, et operuit super congregationem Abiron.
###### 18
Et exarsit ignis in synagoga eorum, flamma combussit peccatores.
###### 19
Et fecerunt vitulum in Horeb, et adoraverunt sculptile.
###### 20
Et mutaverunt gloriam suam in similitudinem vituli comedentis fœnum.
###### 21
Obliti sunt Deum qui salvavit eos, qui fecit magnalia in Ægypto,
###### 22
mirabilia in terra Cham, terribilia in mari Rubro.
###### 23
Et dixit ut disperderet eos, si non Moyses, electus ejus, stetisset in confractione in conspectu ejus, ut averteret iram ejus, ne disperderet eos.
###### 24
Et pro nihilo habuerunt terram desiderabilem ; non crediderunt verbo ejus.
###### 25
Et murmuraverunt in tabernaculis suis ; non exaudierunt vocem Domini.
###### 26
Et elevavit manum suam super eos ut prosterneret eos in deserto.
###### 27
Et ut dejiceret semen eorum in nationibus, et dispergeret eos in regionibus.
###### 28
Et initiati sunt Beelphegor, et comederunt sacrificia mortuorum.
###### 29
Et irritaverunt eum in adinventionibus suis, et multiplicata est in eis ruina.
###### 30
Et stetit Phinees, et placavit, et cessavit quassatio.
###### 31
Et reputatum est ei in justitiam, in generationem et generationem usque in sempiternum.
###### 32
Et irritaverunt eum ad Aquas contradictionis ; et vexatus est Moyses propter eos ;
###### 33
quia exacerbaverunt spiritum ejus, et distinxit in labiis suis.
###### 34
Non disperdiderunt gentes quas dixit Dominus illis ;
###### 35
et commisti sunt inter gentes, et didicerunt opera eorum ;
###### 36
et servierunt sculptilibus eorum, et factum est illis in scandalum.
###### 37
Et immolaverunt filios suos et filias suas dæmoniis.
###### 38
Et effuderunt sanguinem innocentem, sanguinem filiorum suorum et filiarum suarum, quas sacrificaverunt sculptilibus Chanaan. Et infecta est terra in sanguinibus ;
###### 39
et contaminata est in operibus eorum, et fornicati sunt in adinventionibus suis.
###### 40
Et iratus est furore Dominus in populum suum, et abominatus est hæreditatem suam.
###### 41
Et tradidit eos in manus gentium ; et dominati sunt eorum qui oderunt eos.
###### 42
Et tribulaverunt eos inimici eorum ; et humiliati sunt sub manibus eorum ;
###### 43
sæpe liberavit eos. Ipsi autem exacerbaverunt eum in consilio suo ; et humiliati sunt in iniquitatibus suis.
###### 44
Et vidit cum tribularentur, et audivit orationem eorum.
###### 45
Et memor fuit testamenti sui, et pœnituit eum secundum multitudinem misericordiæ suæ ;
###### 46
et dedit eos in misericordias, in conspectu omnium qui ceperant eos.
###### 47
Salvos nos fac, Domine Deus noster, et congrega nos de nationibus ; ut confiteamur nomini sancto tuo, et gloriemur in laude tua.
###### 48
Benedictus Dominus Deus Israël, a sæculo et usque in sæculum ; et dicet omnis populus : Fiat ! fiat !
