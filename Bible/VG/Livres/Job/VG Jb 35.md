---
bibleKeys : 
- Job 35
- Job 35
- Jb 35
tags : 
- Bible/Jb/35
- latin
cssclass : latin
direction : ltr
---

# Job 35

###### 1
Igitur Eliu hæc rursum locutus est :
###### 2
Numquid æqua tibi videtur tua cogitatio, ut diceres : Justior sum Deo ?
###### 3
Dixisti enim : Non tibi placet quod rectum est : vel quid tibi proderit, si ego peccavero ?
###### 4
Itaque ego respondebo sermonibus tuis, et amicis tuis tecum.
###### 5
Suspice cælum, et intuere : et contemplare æthera quod altior te sit.
###### 6
Si peccaveris, quid ei nocebis ? et si multiplicatæ fuerint iniquitates tuæ, quid facies contra eum ?
###### 7
Porro si juste egeris, quid donabis ei ? aut quid de manu tua accipiet ?
###### 8
Homini qui similis tui est, nocebit impietas tua : et filium hominis adjuvabit justitia tua.
###### 9
Propter multitudinem calumniatorum clamabunt, et ejulabunt propter vim brachii tyrannorum.
###### 10
Et non dixit : Ubi est Deus qui fecit me, qui dedit carmina in nocte,
###### 11
qui docet nos super jumenta terræ, et super volucres cæli erudit nos ?
###### 12
Ibi clamabunt, et non exaudiet propter superbiam malorum.
###### 13
Non ergo frustra audiet Deus, et Omnipotens causas singulorum intuebitur.
###### 14
Etiam cum dixeris : Non considerat : judicare coram illo, et expecta eum.
###### 15
Nunc enim non infert furorem suum, nec ulciscitur scelus valde.
###### 16
Ergo Job frustra aperit os suum, et absque scientia verba multiplicat.
