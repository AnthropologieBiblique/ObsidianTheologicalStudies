---
bibleKeys : 
- secundum Lucam 19
- Luc 19
- Lc 19
- Luke 19
tags : 
- Bible/Lc/19
- latin
cssclass : latin
direction : ltr
---

# secundum Lucam 19

###### 1
Et ingressus perambulabat Jericho.
###### 2
Et ecce vir nomine Zachæus : et hic princeps erat publicanorum, et ipse dives :
###### 3
et quærebat videre Jesum, quis esset : et non poterat præ turba, quia statura pusillus erat.
###### 4
Et præcurrens ascendit in arborem sycomorum ut videret eum : quia inde erat transiturus.
###### 5
Et cum venisset ad locum, suspiciens Jesus vidit illum, et dixit ad eum : Zachæe, festinans descende : quia hodie in domo tua oportet me manere.
###### 6
Et festinans descendit, et excepit illum gaudens.
###### 7
Et cum viderent omnes, murmurabant, dicentes quod ad hominem peccatorem divertisset.
###### 8
Stans autem Zachæus, dixit ad Dominum : Ecce dimidium bonorum meorum, Domine, do pauperibus : et si quid aliquem defraudavi, reddo quadruplum.
###### 9
Ait Jesus ad eum : Quia hodie salus domui huic facta est : eo quod et ipse filius sit Abrahæ.
###### 10
Venit enim Filius hominis quærere, et salvum facere quod perierat.
###### 11
Hæc illis audientibus adjiciens, dixit parabolam, eo quod esset prope Jerusalem : et quia existimarent quod confestim regnum Dei manifestaretur.
###### 12
Dixit ergo : Homo quidam nobilis abiit in regionem longinquam accipere sibi regnum, et reverti.
###### 13
Vocatis autem decem servis suis, dedit eis decem mnas, et ait ad illos : Negotiamini dum venio.
###### 14
Cives autem ejus oderant eum : et miserunt legationem post illum, dicentes : Nolumus hunc regnare super nos.
###### 15
Et factum est ut rediret accepto regno : et jussit vocari servos, quibus dedit pecuniam, ut sciret quantum quisque negotiatus esset.
###### 16
Venit autem primus dicens : Domine, mna tua decem mnas acquisivit.
###### 17
Et ait illi : Euge bone serve, quia in modico fuisti fidelis, eris potestatem habens super decem civitates.
###### 18
Et alter venit, dicens : Domine, mna tua fecit quinque mnas.
###### 19
Et huic ait : Et tu esto super quinque civitates.
###### 20
Et alter venit, dicens : Domine, ecce mna tua, quam habui repositam in sudario :
###### 21
timui enim te, quia homo austerus es : tollis quod non posuisti, et metis quod non seminasti.
###### 22
Dicit ei : De ore tuo te judico, serve nequam. Sciebas quod ego homo austerus sum, tollens quod non posui, et metens quod non seminavi :
###### 23
et quare non dedisti pecuniam meam ad mensam, ut ego veniens cum usuris utique exegissem illam ?
###### 24
Et astantibus dixit : Auferte ab illo mnam, et date illi qui decem mnas habet.
###### 25
Et dixerunt ei : Domine, habet decem mnas.
###### 26
Dico autem vobis, quia omni habenti dabitur, et abundabit : ab eo autem qui non habet, et quod habet auferetur ab eo.
###### 27
Verumtamen inimicos meos illos, qui noluerunt me regnare super se, adducite huc : et interficite ante me.
###### 28
Et his dictis, præcedebat ascendens Jerosolymam.
###### 29
Et factum est, cum appropinquasset ad Bethphage et Bethaniam, ad montem qui vocatur Oliveti, misit duos discipulos suos,
###### 30
dicens : Ite in castellum quod contra est : in quod introëuntes, invenietis pullum asinæ alligatum, cui nemo umquam hominum sedit : solvite illum, et adducite.
###### 31
Et si quis vos interrogaverit : Quare solvitis ? sic dicetis ei : Quia Dominus operam ejus desiderat.
###### 32
Abierunt autem qui missi erant : et invenerunt, sicut dixit illis, stantem pullum.
###### 33
Solventibus autem illis pullum, dixerunt domini ejus ad illos : Quid solvitis pullum ?
###### 34
At illi dixerunt : Quia Dominus eum necessarium habet.
###### 35
Et duxerunt illum ad Jesum. Et jacentes vestimenta sua supra pullum, imposuerunt Jesum.
###### 36
Eunte autem illo, substernebant vestimenta sua in via :
###### 37
et cum appropinquaret jam ad descensum montis Oliveti, cœperunt omnes turbæ discipulorum gaudentes laudare Deum voce magna super omnibus, quas viderant, virtutibus,
###### 38
dicentes : Benedictus, qui venit rex in nomine Domini : pax in cælo, et gloria in excelsis.
###### 39
Et quidam pharisæorum de turbis dixerunt ad illum : Magister, increpa discipulos tuos.
###### 40
Quibus ipse ait : Dico vobis, quia si hi tacuerint, lapides clamabunt.
###### 41
Et ut appropinquavit, videns civitatem flevit super illam, dicens :
###### 42
Quia si cognovisses et tu, et quidem in hac die tua, quæ ad pacem tibi : nunc autem abscondita sunt ab oculis tuis.
###### 43
Quia venient dies in te : et circumdabunt te inimici tui vallo, et circumdabunt te : et coangustabunt te undique :
###### 44
et ad terram prosternent te, et filios tuos, qui in te sunt, et non relinquent in te lapidem super lapidem : eo quod non cognoveris tempus visitationis tuæ.
###### 45
Et ingressus in templum, cœpit ejicere vendentes in illo, et ementes,
###### 46
dicens illis : Scriptum est : Quia domus mea domus orationis est : vos autem fecistis illam speluncam latronum.
###### 47
Et erat docens quotidie in templo. Principes autem sacerdotum, et scribæ, et princeps plebis quærebant illum perdere :
###### 48
et non inveniebant quid facerent illi. Omnis enim populus suspensus erat, audiens illum.
