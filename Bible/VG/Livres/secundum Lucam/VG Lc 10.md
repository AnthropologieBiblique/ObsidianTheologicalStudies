---
bibleKeys : 
- secundum Lucam 10
- Luc 10
- Lc 10
- Luke 10
tags : 
- Bible/Lc/10
- latin
cssclass : latin
direction : ltr
---

# secundum Lucam 10

###### 1
Post hæc autem designavit Dominus et alios septuaginta duos : et misit illos binos ante faciem suam in omnem civitatem et locum, quo erat ipse venturus.
###### 2
Et dicebat illis : Messis quidem multa, operarii autem pauci. Rogate ergo dominum messis ut mittat operarios in messem suam.
###### 3
Ite : ecce ego mitto vos sicut agnos inter lupos.
###### 4
Nolite portare sacculum, neque peram, neque calceamenta, et neminem per viam salutaveritis.
###### 5
In quamcumque domum intraveritis, primum dicite : Pax huic domui :
###### 6
et si ibi fuerit filius pacis, requiescet super illum pax vestra : sin autem, ad vos revertetur.
###### 7
In eadem autem domo manete, edentes et bibentes quæ apud illos sunt : dignus est enim operarius mercede sua. Nolite transire de domo in domum.
###### 8
Et in quamcumque civitatem intraveritis, et susceperint vos, manducate quæ apponuntur vobis :
###### 9
et curate infirmos, qui in illa sunt, et dicite illis : Appropinquavit in vos regnum Dei.
###### 10
In quamcumque autem civitatem intraveritis, et non susceperint vos, exeuntes in plateas ejus, dicite :
###### 11
Etiam pulverem, qui adhæsit nobis de civitate vestra, extergimus in vos : tamen hoc scitote, quia appropinquavit regnum Dei.
###### 12
Dico vobis, quia Sodomis in die illa remissius erit, quam illi civitati.
###### 13
Væ tibi Corozain ! væ tibi Bethsaida ! quia si in Tyro et Sidone factæ fuissent virtutes quæ factæ sunt in vobis, olim in cilicio et cinere sedentes pœniterent.
###### 14
Verumtamen Tyro et Sidoni remissius erit in judicio, quam vobis.
###### 15
Et tu Capharnaum, usque ad cælum exaltata, usque ad infernum demergeris.
###### 16
Qui vos audit, me audit : et qui vos spernit, me spernit. Qui autem me spernit, spernit eum qui misit me.
###### 17
Reversi sunt autem septuaginta duo cum gaudio, dicentes : Domine, etiam dæmonia subjiciuntur nobis in nomine tuo.
###### 18
Et ait illis : Videbam Satanam sicut fulgor de cælo cadentem.
###### 19
Ecce dedi vobis potestatem calcandi supra serpentes, et scorpiones, et super omnem virtutem inimici : et nihil vobis nocebit.
###### 20
Verumtamen in hoc nolite gaudere quia spiritus vobis subjiciuntur : gaudete autem, quod nomina vestra scripta sunt in cælis.
###### 21
In ipsa hora exsultavit Spiritu Sancto, et dixit : Confiteor tibi Pater, Domine cæli et terræ, quod abscondisti hæc a sapientibus et prudentibus, et revelasti ea parvulis. Etiam Pater : quoniam sic placuit ante te.
###### 22
Omnia mihi tradita sunt a Patre meo. Et nemo scit quis sit Filius, nisi Pater : et quis sit Pater, nisi Filius, et cui voluerit Filius revelare.
###### 23
Et conversus ad discipulos suos, dixit : Beati oculi qui vident quæ vos videtis.
###### 24
Dico enim vobis quod multi prophetæ et reges voluerunt videre quæ vos videtis, et non viderunt : et audire quæ auditis, et non audierunt.
###### 25
Et ecce quidam legisperitus surrexit tentans illum, et dicens : Magister, quid faciendo vitam æternam possidebo ?
###### 26
At ille dixit ad eum : In lege quid scriptum est ? quomodo legis ?
###### 27
Ille respondens dixit : Diliges Dominum Deum tuum ex toto corde tuo, et ex tota anima tua, et ex omnibus virtutibus tuis, et ex omni mente tua : et proximum tuum sicut teipsum.
###### 28
Dixitque illi : Recte respondisti : hoc fac, et vives.
###### 29
Ille autem volens justificare seipsum, dixit ad Jesum : Et quis est meus proximus ?
###### 30
Suscipiens autem Jesus, dixit : Homo quidam descendebat ab Jerusalem in Jericho, et incidit in latrones, qui etiam despoliaverunt eum : et plagis impositis abierunt semivivo relicto.
###### 31
Accidit autem ut sacerdos quidam descenderet eadem via : et viso illo præterivit.
###### 32
Similiter et Levita, cum esset secus locum, et videret eum, pertransiit.
###### 33
Samaritanus autem quidam iter faciens, venit secus eum : et videns eum, misericordia motus est.
###### 34
Et appropians alligavit vulnera ejus, infundens oleum et vinum : et imponens illum in jumentum suum, duxit in stabulum, et curam ejus egit.
###### 35
Et altera die protulit duos denarios, et dedit stabulario, et ait : Curam illius habe : et quodcumque supererogaveris, ego cum rediero reddam tibi.
###### 36
Quis horum trium videtur tibi proximus fuisse illi, qui incidit in latrones ?
###### 37
At ille dixit : Qui fecit misericordiam in illum. Et ait illi Jesus : Vade, et tu fac similiter.
###### 38
Factum est autem, dum irent, et ipse intravit in quoddam castellum : et mulier quædam, Martha nomine, excepit illum in domum suam,
###### 39
et huic erat soror nomine Maria, quæ etiam sedens secus pedes Domini, audiebat verbum illius.
###### 40
Martha autem satagebat circa frequens ministerium : quæ stetit, et ait : Domine, non est tibi curæ quod soror mea reliquit me solam ministrare ? dic ergo illi ut me adjuvet.
###### 41
Et respondens dixit illis Dominus : Martha, Martha, sollicita es, et turbaris erga plurima,
###### 42
porro unum est necessarium. Maria optimam partem elegit, quæ non auferetur ab ea.
