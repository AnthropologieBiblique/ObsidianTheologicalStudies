---
bibleKeys : 
- Genesis 27
- Genèse 27
- Gn 27
- Genesis 27
tags : 
- Bible/Gn/27
- latin
cssclass : latin
direction : ltr
---

# Genesis 27

###### 1
Senuit autem Isaac, et caligaverunt oculi ejus, et videre non poterat : vocavitque Esau filium suum majorem, et dixit ei : Fili mi ? Cui respondit : Adsum.
###### 2
Cui pater : Vides, inquit, quod senuerim, et ignorem diem mortis meæ.
###### 3
Sume arma tua, pharetram, et arcum, et egredere foras : cumque venatu aliquid apprehenderis,
###### 4
fac mihi inde pulmentum sicut velle me nosti, et affer ut comedam : et benedicat tibi anima mea antequam moriar.
###### 5
Quod cum audisset Rebecca, et ille abiisset in agrum ut jussionem patris impleret,
###### 6
dixit filio suo Jacob : Audivi patrem tuum loquentem cum Esau fratre tuo, et dicentem ei :
###### 7
Affer mihi de venatione tua, et fac cibos ut comedam, et benedicam tibi coram Domino antequam moriar.
###### 8
Nunc ergo, fili mi, acquiesce consiliis meis :
###### 9
et pergens ad gregem, affer mihi duos hædos optimos, ut faciam ex eis escas patri tuo, quibus libenter vescitur :
###### 10
quas cum intuleris, et comederit, benedicat tibi priusquam moriatur.
###### 11
Cui ille respondit : Nosti quod Esau frater meus homo pilosus sit, et ego lenis :
###### 12
si attrectaverit me pater meus, et senserit, timeo ne putet me sibi voluisse illudere, et inducam super me maledictionem pro benedictione.
###### 13
Ad quem mater : In me sit, ait, ista maledictio, fili mi : tantum audi vocem meam, et pergens, affer quæ dixi.
###### 14
Abiit, et attulit, deditque matri. Paravit illa cibos, sicut velle noverat patrem illius.
###### 15
Et vestibus Esau valde bonis, quas apud se habebat domi, induit eum :
###### 16
pelliculasque hædorum circumdedit manibus, et colli nuda protexit :
###### 17
deditque pulmentum, et panes, quos coxerat, tradidit.
###### 18
Quibus illatis, dixit : Pater mi ? At ille respondit : Audio. Quis es tu, fili mi ?
###### 19
Dixitque Jacob : Ego sum primogenitus tuus Esau : feci sicut præcepisti mihi : surge, sede, et comede de venatione mea, ut benedicat mihi anima tua.
###### 20
Rursumque Isaac ad filium suum : Quomodo, inquit, tam cito invenire potuisti, fili mi ? Qui respondit : Voluntas Dei fuit ut cito occurreret mihi quod volebam.
###### 21
Dixitque Isaac : Accede huc, ut tangam te, fili mi, et probem utrum tu sis filius meus Esau, an non.
###### 22
Accessit ille ad patrem, et palpato eo, dixit Isaac : Vox quidem, vox Jacob est : sed manus, manus sunt Esau.
###### 23
Et non cognovit eum, quia pilosæ manus similitudinem majoris expresserant. Benedicens ergo illi,
###### 24
ait : Tu es filius meus Esau ? Respondit : Ego sum.
###### 25
At ille : Affer mihi, inquit, cibos de venatione tua, fili mi, ut benedicat tibi anima mea. Quos cum oblatos comedisset, obtulit ei etiam vinum. Quo hausto,
###### 26
dixit ad eum : Accede ad me, et da mihi osculum, fili mi.
###### 27
Accessit, et osculatus est eum. Statimque ut sensit vestimentorum illius fragrantiam, benedicens illi, ait : Ecce odor filii mei sicut odor agri pleni, cui benedixit Dominus.
###### 28
Det tibi Deus de rore cæli et de pinguedine terræ abundantiam frumenti et vini.
###### 29
Et serviant tibi populi, et adorent te tribus : esto dominus fratrum tuorum, et incurventur ante te filii matris tuæ : qui maledixerit tibi, sit ille maledictus, et qui benedixerit tibi, benedictionibus repleatur.
###### 30
Vix Isaac sermonem impleverat, et egresso Jacob foras, venit Esau,
###### 31
coctosque de venatione cibos intulit patri, dicens : Surge, pater mi, et comede de venatione filii tui, ut benedicat mihi anima tua.
###### 32
Dixitque illi Isaac : Quis enim es tu ? Qui respondit : Ego sum filius tuus primogenitus Esau.
###### 33
Expavit Isaac stupore vehementi : et ultra quam credi potest admirans, ait : Quis igitur ille est qui dudum captam venationem attulit mihi, et comedi ex omnibus priusquam tu venires ; benedixique ei, et erit benedictus ?
###### 34
Auditis Esau sermonibus patris, irrugiit clamore magno : et consternatus, ait : Benedic etiam et mihi, pater mi.
###### 35
Qui ait : Venit germanus tuus fraudulenter, et accepit benedictionem tuam.
###### 36
At ille subjunxit : Juste vocatum est nomen ejus Jacob : supplantavit enim me en altera vice : primogenita mea ante tulit, et nunc secundo surripuit benedictionem meam. Rursumque ad patrem : Numquid non reservasti, ait, et mihi benedictionem ?
###### 37
Respondit Isaac : Dominum tuum illum constitui, et omnes fratres ejus servituti illius subjugavi ; frumento et vino stabilivi eum : et tibi post hæc, fili mi, ultra quid faciam ?
###### 38
Cui Esau : Num unam, inquit, tantum benedictionem habes, pater ? mihi quoque obsecro ut benedicas. Cumque ejulatu magno fleret,
###### 39
motus Isaac, dixit ad eum : In pinguedine terræ, et in rore cæli desuper,
###### 40
erit benedictio tua. Vives in gladio, et fratri tuo servies : tempusque veniet, cum excutias et solvas jugum ejus de cervicibus tuis.
###### 41
Oderat ergo semper Esau Jacob pro benedictione qua benedixerat ei pater : dixitque in corde suo : Venient dies luctus patris mei, et occidam Jacob fratrem meum.
###### 42
Nuntiata sunt hæc Rebeccæ : quæ mittens et vocans Jacob filium suum, dixit ad eum : Ecce Esau frater tuus minatur ut occidat te.
###### 43
Nunc ergo, fili mi, audi vocem meam, et consurgens fuge ad Laban fratrem meum in Haran :
###### 44
habitabisque cum eo dies paucos, donec requiescat furor fratris tui,
###### 45
et cesset indignatio ejus, obliviscaturque eorum quæ fecisti in eum : postea mittam, et adducam te inde huc : cur utroque orbabor filio in uno die ?
###### 46
Dixitque Rebecca ad Isaac : Tædet me vitæ meæ propter filias Heth : si acceperit Jacob uxorem de stirpe hujus terræ, nolo vivere.
