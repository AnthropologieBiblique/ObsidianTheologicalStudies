---
bibleKeys : 
- Genesis 29
- Genèse 29
- Gn 29
- Genesis 29
tags : 
- Bible/Gn/29
- latin
cssclass : latin
direction : ltr
---

# Genesis 29

###### 1
Profectus ergo Jacob venit in terram orientalem.
###### 2
Et vidit puteum in agro, tres quoque greges ovium accubantes juxta eum : nam ex illo adaquabantur pecora, et os ejus grandi lapide claudebatur.
###### 3
Morisque erat ut cunctis ovibus congregatis devolverent lapidem, et refectis gregibus rursum super os putei ponerent.
###### 4
Dixitque ad pastores : Fratres, unde estis ? Qui responderunt : De Haran.
###### 5
Quos interrogans, Numquid, ait, nostis Laban filium Nachor ? Dixerunt : Novimus.
###### 6
Sanusne est ? inquit. Valet, inquiunt : et ecce Rachel filia ejus venit cum grege suo.
###### 7
Dixitque Jacob : Adhuc multum diei superest, nec est tempus ut reducantur ad caulas greges : date ante potum ovibus, et sic eas ad pastum reducite.
###### 8
Qui responderunt : Non possumus, donec omnia pecora congregentur, et amoveamus lapidem de ore putei, ut adaquemus greges.
###### 9
Adhuc loquebantur, et ecce Rachel veniebat cum ovibus patris sui : nam gregem ipsa pascebat.
###### 10
Quam cum vidisset Jacob, et sciret consobrinam suam, ovesque Laban avunculi sui, amovit lapidem quo puteus claudebatur.
###### 11
Et adaquato grege, osculatus est eam : et elevata voce flevit,
###### 12
et indicavit ei quod frater esset patris sui, et filius Rebeccæ : at illa festinans nuntiavit patri suo.
###### 13
Qui cum audisset venisse Jacob filium sororis suæ, cucurrit obviam ei : complexusque eum, et in oscula ruens, duxit in domum suam. Auditis autem causis itineris,
###### 14
respondit : Os meum es, et caro mea. Et postquam impleti sunt dies mensis unius,
###### 15
dixit ei : Num quia frater meus es, gratis servies mihi ? dic quid mercedis accipias.
###### 16
Habebat vero duas filias : nomen majoris Lia, minor vero appellabatur Rachel.
###### 17
Sed Lia lippis erat oculis : Rachel decora facie, et venusto aspectu.
###### 18
Quam diligens Jacob, ait : Serviam tibi pro Rachel filia tua minore, septem annis.
###### 19
Respondit Laban : Melius est ut tibi eam dem quam alteri viro : mane apud me.
###### 20
Servivit ergo Jacob pro Rachel septem annis : et videbantur illi pauci dies præ amoris magnitudine.
###### 21
Dixitque ad Laban : Da mihi uxorem meam : quia jam tempus impletum est, ut ingrediar ad illam.
###### 22
Qui vocatis multis amicorum turbis ad convivium, fecit nuptias.
###### 23
Et vespere Liam filiam suam introduxit ad eum,
###### 24
dans ancillam filiæ, Zelpham nomine. Ad quam cum ex more Jacob fuisset ingressus, facto mane vidit Liam :
###### 25
et dixit ad socerum suum : Quid est quod facere voluisti ? nonne pro Rachel servivi tibi ? quare imposuisti mihi ?
###### 26
Respondit Laban : Non est in loco nostro consuetudinis, ut minores ante tradamus ad nuptias.
###### 27
Imple hebdomadam dierum hujus copulæ : et hanc quoque dabo tibi pro opere quo serviturus es mihi septem annis aliis.
###### 28
Acquievit placito : et hebdomada transacta, Rachel duxit uxorem :
###### 29
cui pater servam Balam tradiderat.
###### 30
Tandemque potitus optatis nuptiis, amorem sequentis priori prætulit, serviens apud eum septem annis aliis.
###### 31
Videns autem Dominus quod despiceret Liam, aperuit vulvam ejus, sorore sterili permanente.
###### 32
Quæ conceptum genuit filium, vocavitque nomen ejus Ruben, dicens : Vidit Dominus humilitatem meam : nunc amabit me vir meus.
###### 33
Rursumque concepit et peperit filium, et ait : Quoniam audivit me Dominus haberi contemptui, dedit etiam istum mihi ; vocavitque nomen ejus Simeon.
###### 34
Concepitque tertio, et genuit alium filium : dixitque : Nunc quoque copulabitur mihi maritus meus : eo quod pepererim ei tres filios : et idcirco appellavit nomen ejus Levi.
###### 35
Quarto concepit, et peperit filium, et ait : Modo confitebor Domino, et ob hoc vocavit eum Judam : cessavitque parere.
