---
bibleKeys : 
- Genesis 40
- Genèse 40
- Gn 40
- Genesis 40
tags : 
- Bible/Gn/40
- latin
cssclass : latin
direction : ltr
---

# Genesis 40

###### 1
His ita gestis, accidit ut peccarent duo eunuchi, pincerna regis Ægypti, et pistor, domino suo.
###### 2
Iratusque contra eos Pharao (nam alter pincernis præerat, alter pistoribus),
###### 3
misit eos in carcerem principis militum, in quo erat vinctus et Joseph.
###### 4
At custos carceris tradidit eos Joseph, qui et ministrabat eis : aliquantulum temporis fluxerat, et illi in custodia tenebantur.
###### 5
Videruntque ambo somnium nocte una, juxta interpretationem congruam sibi :
###### 6
ad quos cum introisset Joseph mane, et vidisset eos tristes,
###### 7
sciscitatus est eos, dicens : Cur tristior est hodie solito facies vestra ?
###### 8
Qui responderunt : Somnium vidimus, et non est qui interpretetur nobis. Dixitque ad eos Joseph : Numquid non Dei est interpretatio ? referte mihi quid videritis.
###### 9
Narravit prior, præpositus pincernarum, somnium suum : Videbam coram me vitem,
###### 10
in qua erant tres propagines, crescere paulatim in gemmas, et post flores uvas maturescere :
###### 11
calicemque Pharaonis in manu mea : tuli ergo uvas, et expressi in calicem quem tenebam, et tradidi poculum Pharaoni.
###### 12
Respondit Joseph : Hæc est interpretatio somnii : tres propagines, tres adhuc dies sunt :
###### 13
post quos recordabitur Pharao ministerii tui, et restituet te in gradum pristinum : dabisque ei calicem juxta officium tuum, sicut ante facere consueveras.
###### 14
Tantum memento mei, cum bene tibi fuerit, et facias mecum misericordiam : ut suggeras Pharaoni ut educat me de isto carcere :
###### 15
quia furto sublatus sum de terra Hebræorum, et hic innocens in lacum missus sum.
###### 16
Videns pistorum magister quod prudenter somnium dissolvisset, ait : Et ego vidi somnium : quod tria canistra farinæ haberem super caput meum :
###### 17
et in uno canistro quod erat excelsius, portare me omnes cibos qui fiunt arte pistoria, avesque comedere ex eo.
###### 18
Respondit Joseph : Hæc est interpretatio somnii : tria canistra, tres adhuc dies sunt :
###### 19
post quos auferet Pharao caput tuum, ac suspendet te in cruce, et lacerabunt volucres carnes tuas.
###### 20
Exinde dies tertius natalitius Pharaonis erat : qui faciens grande convivium pueris suis, recordatus est inter epulas magistri pincernarum, et pistorum principis.
###### 21
Restituitque alterum in locum suum, ut porrigeret ei poculum :
###### 22
alterum suspendit in patibulo, ut conjectoris veritas probaretur.
###### 23
Et tamen succedentibus prosperis, præpositus pincernarum oblitus est interpretis sui.
