---
bibleKeys : 
- secundum Matthéum 12
- Matthieu 12
- Mt 12
- Matthew 12
tags : 
- Bible/Mt/12
- latin
cssclass : latin
direction : ltr
---

# secundum Matthéum 12

###### 1
In illo tempore abiit Jesus per sata sabbato : discipuli autem ejus esurientes cœperunt vellere spicas, et manducare.
###### 2
Pharisæi autem videntes, dixerunt ei : Ecce discipuli tui faciunt quod non licet facere sabbatis.
###### 3
At ille dixit eis : Non legistis quid fecerit David, quando esuriit, et qui cum eo erant :
###### 4
quomodo intravit in domum Dei, et panes propositionis comedit, quos non licebat ei edere, neque his qui cum eo erant, nisi solis sacerdotibus ?
###### 5
aut non legistis in lege quia sabbatis sacerdotes in templo sabbatum violant, et sine crimine sunt ?
###### 6
Dico autem vobis, quia templo major est hic.
###### 7
Si autem sciretis, quid est : Misericordiam volo, et non sacrificium : numquam condemnassetis innocentes :
###### 8
dominus enim est Filius hominis etiam sabbati.
###### 9
Et cum inde transisset, venit in synagogam eorum.
###### 10
Et ecce homo manum habens aridam, et interrogabant eum, dicentes : Si licet sabbatis curare ? ut accusarent eum.
###### 11
Ipse autem dixit illis : Quis erit ex vobis homo, qui habeat ovem unam, et si ceciderit hæc sabbatis in foveam, nonne tenebit et levabit eam ?
###### 12
Quanto magis melior est homo ove ? itaque licet sabbatis benefacere.
###### 13
Tunc ait homini : Extende manum tuam. Et extendit, et restituta est sanitati sicut altera.
###### 14
Exeuntes autem pharisæi, consilium faciebant adversus eum, quomodo perderent eum.
###### 15
Jesus autem sciens recessit inde : et secuti sunt eum multi, et curavit eos omnes :
###### 16
et præcepit eis ne manifestum eum facerent.
###### 17
Ut adimpleretur quod dictum est per Isaiam prophetam, dicentem :
###### 18
Ecce puer meus, quem elegi, dilectus meus, in quo bene complacuit animæ meæ. Ponam spiritum meum super eum, et judicium gentibus nuntiabit.
###### 19
Non contendet, neque clamabit, neque audiet aliquis in plateis vocem ejus :
###### 20
arundinem quassatam non confringet, et linum fumigans non extinguet, donec ejiciat ad victoriam judicium :
###### 21
et in nomine ejus gentes sperabunt.
###### 22
Tunc oblatus est ei dæmonium habens, cæcus, et mutus, et curavit eum ita ut loqueretur, et videret.
###### 23
Et stupebant omnes turbæ, et dicebant : Numquid hic est filius David ?
###### 24
Pharisæi autem audientes, dixerunt : Hic non ejicit dæmones nisi in Beelzebub principe dæmoniorum.
###### 25
Jesus autem sciens cogitationes eorum, dixit eis : Omne regnum divisum contra se desolabitur : et omnis civitas vel domus divisa contra se, non stabit.
###### 26
Et si Satanas Satanam ejicit, adversus se divisus est : quomodo ergo stabit regnum ejus ?
###### 27
Et si ego in Beelzebub ejicio dæmones, filii vestri in quo ejiciunt ? ideo ipsi judices vestri erunt.
###### 28
Si autem ego in Spiritu Dei ejicio dæmones, igitur pervenit in vos regnum Dei.
###### 29
Aut quomodo potest quisquam intrare in domum fortis, et vasa ejus diripere, nisi prius alligaverit fortem ? et tunc domum illius diripiet.
###### 30
Qui non est mecum, contra me est ; et qui non congregat mihi, spargit.
###### 31
Ideo dico vobis : Omne peccatum et blasphemia remittetur hominibus, Spiritus autem blasphemia non remittetur.
###### 32
Et quicumque dixerit verbum contra Filium hominis, remittetur ei : qui autem dixerit contra Spiritum Sanctum, non remittetur ei, neque in hoc sæculo, neque in futuro.
###### 33
Aut facite arborem bonam, et fructum ejus bonum : aut facite arborem malam, et fructum ejus malum : siquidem ex fructu arbor agnoscitur.
###### 34
Progenies viperarum, quomodo potestis bona loqui, cum sitis mali ? ex abundantia enim cordis os loquitur.
###### 35
Bonus homo de bono thesauro profert bona : et malus homo de malo thesauro profert mala.
###### 36
Dico autem vobis quoniam omne verbum otiosum, quod locuti fuerint homines, reddent rationem de eo in die judicii.
###### 37
Ex verbis enim tuis justificaberis et ex verbis tuis condemnaberis.
###### 38
Tunc responderunt ei quidam de scribis et pharisæis, dicentes : Magister, volumus a te signum videre.
###### 39
Qui respondens ait illis : Generatio mala et adultera signum quærit : et signum non dabitur ei, nisi signum Jonæ prophetæ.
###### 40
Sicut enim fuit Jonas in ventre ceti tribus diebus, et tribus noctibus, sic erit Filius hominis in corde terræ tribus diebus et tribus noctibus.
###### 41
Viri Ninivitæ surgent in judicio cum generatione ista, et condemnabunt eam : quia pœnitentiam egerunt in prædicatione Jonæ. Et ecce plus quam Jonas hic.
###### 42
Regina austri surget in judicio cum generatione ista, et condemnabit eam : quia venit a finibus terræ audire sapientiam Salomonis, et ecce plus quam Salomon hic.
###### 43
Cum autem immundus spiritus exierit ab homine, ambulat per loca arida, quærens requiem, et non invenit.
###### 44
Tunc dicit : Revertar in domum meam, unde exivi. Et veniens invenit eam vacantem, scopis mundatam, et ornatam.
###### 45
Tunc vadit, et assumit septem alios spiritus secum nequiores se, et intrantes habitant ibi : et fiunt novissima hominis illius pejora prioribus. Sic erit et generationi huic pessimæ.
###### 46
Adhuc eo loquente ad turbas, ecce mater ejus et fratres stabant foras, quærentes loqui ei.
###### 47
Dixit autem ei quidam : Ecce mater tua, et fratres tui foris stant quærentes te.
###### 48
At ipse respondens dicenti sibi, ait : Quæ est mater mea, et qui sunt fratres mei ?
###### 49
Et extendens manum in discipulos suos, dixit : Ecce mater mea, et fratres mei.
###### 50
Quicumque enim fecerit voluntatem Patris mei, qui in cælis est, ipse meus frater, et soror, et mater est.
