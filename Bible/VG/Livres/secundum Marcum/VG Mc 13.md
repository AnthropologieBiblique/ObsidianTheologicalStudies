---
bibleKeys : 
- secundum Marcum 13
- Marc 13
- Mc 13
- Mark 13
tags : 
- Bible/Mc/13
- latin
cssclass : latin
direction : ltr
---

# secundum Marcum 13

###### 1
Et cum egrederetur de templo, ait illi unus ex discipulis suis : Magister, aspice quales lapides, et quales structuræ.
###### 2
Et respondens Jesus, ait illi : Vides has omnes magnas ædificationes ? Non relinquetur lapis super lapidem, qui non destruatur.
###### 3
Et cum sederet in monte Olivarum contra templum, interrogabant eum separatim Petrus, et Jacobus, et Joannes, et Andreas :
###### 4
Dic nobis, quando ista fient ? et quod signum erit, quando hæc omnia incipient consummari ?
###### 5
Et respondens Jesus cœpit dicere illis : Videte ne quid vos seducat :
###### 6
multi enim venient in nomine meo, dicentes quia ego sum : et multos seducent.
###### 7
Cum audieritis autem bella, et opiniones bellorum, ne timueritis : oportet enim hæc fieri : sed nondum finis.
###### 8
Exsurget enim gens contra gentem, et regnum super regnum, et erunt terræmotus per loca, et fames. Initium dolorum hæc.
###### 9
Videte autem vosmetipsos. Tradent enim vos in consiliis, et in synagogis vapulabitis, et ante præsides et reges stabitis propter me, in testimonium illis.
###### 10
Et in omnes gentes primum oportet prædicari Evangelium.
###### 11
Et cum duxerint vos tradentes, nolite præcogitare quid loquamini : sed quod datum vobis fuerit in illa hora, id loquimini : non enim vos estis loquentes, sed Spiritus Sanctus.
###### 12
Tradet autem frater fratrem in mortem, et pater filium : et consurgent filii in parentes, et morte afficient eos.
###### 13
Et eritis odio omnibus propter nomen meum. Qui autem sustinuerit in finem, hic salvus erit.
###### 14
Cum autem videritis abominationem desolationis stantem, ubi non debet, qui legit, intelligat : tunc qui in Judæa sunt, fugiant in montes :
###### 15
et qui super tectum, ne descendat in domum, nec introëat ut tollat quid de domo sua :
###### 16
et qui in agro erit, non revertatur retro tollere vestimentum suum.
###### 17
Væ autem prægnantibus et nutrientibus in illis diebus.
###### 18
Orate vero ut hieme non fiant.
###### 19
Erunt enim dies illi tribulationes tales quales non fuerunt ab initio creaturæ, quam condidit Deus usque nunc, neque fient.
###### 20
Et nisi breviasset Dominus dies, non fuisset salva omnis caro : sed propter electos, quos elegit, breviavit dies.
###### 21
Et tunc si quis vobis dixerit : Ecce hic est Christus, ecce illic, ne credideritis.
###### 22
Exsurgent enim pseudochristi et pseudoprophetæ, et dabunt signa et portenta ad seducendos, si fieri potest, etiam electos.
###### 23
Vos ergo videte : ecce prædixi vobis omnia.
###### 24
Sed in illis diebus, post tribulationem illam, sol contenebrabitur, et luna non dabit splendorem suum :
###### 25
et stellæ cæli erunt decidentes, et virtutes, quæ in cælis sunt, movebuntur.
###### 26
Et tunc videbunt Filium hominis venientem in nubibus cum virtute multa et gloria.
###### 27
Et tunc mittet angelos suos, et congregabit electos suos a quatuor ventis, a summo terræ usque ad summum cæli.
###### 28
A ficu autem discite parabolam. Cum jam ramus ejus tener fuerit, et nata fuerint folia, cognoscitis quia in proximo sit æstas :
###### 29
sic et vos cum videritis hæc fieri, scitote quod in proximo sit, in ostiis.
###### 30
Amen dico vobis, quoniam non transibit generatio hæc, donec omnia ista fiant.
###### 31
Cælum et terra transibunt, verba autem mea non transibunt.
###### 32
De die autem illo vel hora nemo scit, neque angeli in cælo, neque Filius, nisi Pater.
###### 33
Videte, vigilate, et orate : nescitis enim quando tempus sit.
###### 34
Sicut homo qui peregre profectus reliquit domum suam, et dedit servis suis potestatem cujusque operis, et janitori præcepit ut vigilet,
###### 35
vigilate ergo (nescitis enim quando dominus domus veniat : sero, an media nocte, an galli cantu, an mane),
###### 36
ne, cum venerit repente, inveniat vos dormientes.
###### 37
Quod autem vobis dico, omnibus dico : Vigilate.
