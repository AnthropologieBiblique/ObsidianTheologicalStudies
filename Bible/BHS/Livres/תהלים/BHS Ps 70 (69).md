---
bibleKeys : 
- תהלים 70 (69)
- Psaumes 70 (69)
- Ps 70 (69)
- Psalms 70 (69)
tags : 
- Bible/Ps/70_69
- hébreu
cssclass : hébreu
direction : rtl
---

# תהלים 70 (69)

###### 1
לַמְנַצֵּחַ לְדָוִד לְהַזְכִּיר׃
###### 2
אֱלֹהִים לְהַצִּילֵנִי יְהוָה לְעֶזְרָתִי חוּשָׁה׃
###### 3
יֵבֹשׁוּ וְיַחְפְּרוּ מְבַקְשֵׁי נַפְשִׁי יִסֹּגוּ אָחֹור וְיִכָּלְמוּ חֲפֵצֵי רָעָתִי׃
###### 4
יָשׁוּבוּ עַל־עֵקֶב בָּשְׁתָּם הָאֹמְרִים הֶאָח הֶאָח׃
###### 5
יָשִׂישׂוּ וְיִשְׂמְחוּ בְּךָ כָּל־מְבַקְשֶׁיךָ וְיֹאמְרוּ תָמִיד יִגְדַּל אֱלֹהִים אֹהֲבֵי יְשׁוּעָתֶךָ׃
###### 6
וַאֲנִי עָנִי וְאֶבְיֹון אֱלֹהִים חוּשָׁה־לִּי עֶזְרִי וּמְפַלְטִי אַתָּה יְהוָה אַל־תְּאַחַר׃
