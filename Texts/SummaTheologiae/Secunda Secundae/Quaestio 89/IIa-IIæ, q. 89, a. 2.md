---
tags : 
- Summa/IIa-IIÃ¦/q.89/a.2
---

### Articulus 2

###### arg. 1
Ad secundum sic proceditur. Videtur quod non sit licitum iurare. Nihil enim quod prohibetur in lege divina est licitum. Sed iuramentum prohibetur [[Mt 5]], *ego dico vobis, non iurare omnino*, et [[Jc 5]] dicitur, *ante omnia, fratres mei, nolite iurare*. Ergo iuramentum est illicitum.

###### arg. 2
Praeterea, id quod est a malo videtur esse illicitum, quia, ut dicitur [[Mt 7]], non potest arbor mala fructus bonos facere. Sed iuramentum est a malo, dicitur enim [[Mt 7]], *sit autem sermo vester, est, est; non, non. Quod autem his abundantius est a malo est*. Ergo iuramentum videtur esse illicitum.

###### arg. 3
Praeterea, exquirere signum divinae providentiae est tentare Deum, quod est omnino illicitum, secundum illud [[Dt 6]], *non tentabis dominum Deum tuum*. Sed ille qui iurat videtur exquirere signum divinae providentiae, dum petit divinum testimonium, quod est per aliquem evidentem effectum. Ergo videtur quod iuramentum sit omnino illicitum.

###### s.c.
Sed contra est quod dicitur [[Dt 6]], *dominum Deum tuum timebis, et per nomen eius iurabis*.

###### resp.
Respondeo dicendum quod nihil prohibet aliquid esse secundum se bonum quod tamen cedit in malum eius qui non utitur eo convenienter, sicut sumere Eucharistiam est bonum, et tamen qui indigne sumit sibi iudicium manducat et bibit, ut dicitur I ad Cor. XI. Sic ergo in proposito dicendum est quod iuramentum secundum se est licitum et honestum. Quod patet ex origine et ex fine. Ex origine quidem, quia iuramentum est introductum ex fide qua homines credunt Deum habere infallibilem veritatem et universalem omnium cognitionem et provisionem. Ex fine autem, quia iuramentum inducitur ad iustificandum homines, et ad finiendum controversias, ut dicitur ad [[He 6]]. Sed iuramentum cedit in malum alicui ex eo quod male utitur eo, idest sine necessitate et cautela debita. Videtur enim parvam reverentiam habere ad Deum qui eum ex levi causa testem inducit, quod non praesumeret etiam de aliquo viro honesto. Imminet etiam periculum periurii, quia de facili homo in verbo delinquit, secundum illud [[Jc 3]], *si quis in verbo non offendit, hic perfectus est vir*. Unde et [[Si 23]] dicitur, *iurationi non assuescat os tuum, multi enim casus in illa*.

###### ad 1
Ad primum ergo dicendum quod Hieronymus, super Matth., dicit, *considera quod salvator non per Deum iurare prohibuerit, sed per caelum et terram. Hanc enim per elementa iurandi pessimam consuetudinem habere Iudaei noscuntur*. Se ista responsio non sufficit, quia Iacobus addit, *neque per aliud quodcumque iuramentum*. Et ideo dicendum est quod, sicut Augustinus dicit, in libro de mendacio, quod *apostolus, in epistolis suis iurans, ostendit quomodo accipiendum esset quod dictum est, dico vobis non iurare omnino, ne scilicet iurando ad facilitatem iurandi veniatur, ex facilitate iurandi ad consuetudinem, a consuetudine in periurium decidatur. Et ideo non invenitur iurasse nisi scribens, ubi consideratio cautior non habet linguam praecipitem*.

###### ad 2
Ad secundum dicendum quod, sicut Augustinus dicit, in libro de Serm. Dom. in monte, *si iurare cogeris, scias de necessitate venire infirmitatis eorum quibus aliquid suades, quae utique infirmitas malum est. Itaque non dixit, quod amplius est malum est; tu enim non malum facis qui bene uteris iuratione, ut alteri persuadeas quod utiliter persuades, sed, a malo est illius cuius infirmitate iurare cogeris*.

###### ad 3
Ad tertium dicendum quod ille qui iurat non tentat Deum, quia non implorat divinum auxilium absque utilitate et necessitate; et praeterea non exponit se alicui periculo si Deus testimonium adhibere noluerit in praesenti. Adhibebit autem pro certo testimonium in futuro, quando *illuminabit abscondita tenebrarum et manifestabit consilia cordium*, ut dicitur I ad Cor. IV. Et illud testimonium nulli iuranti deficiet, vel pro eo vel contra eum.

