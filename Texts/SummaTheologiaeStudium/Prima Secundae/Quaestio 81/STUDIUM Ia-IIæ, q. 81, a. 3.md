---
tags : 
- Summa/Ia-IIæ/q.81/a.3
---

### Articulus 3

###### arg. 1
Ad tertium sic proceditur. Videtur quod peccatum primi parentis non transeat per originem in omnes homines. Mors enim est poena consequens originale peccatum. Sed non omnes qui procedunt seminaliter ex Adam, morientur, illi enim qui vivi reperientur in adventu domini, nunquam morientur, ut videtur per quod dicitur I [[1 Th 4]], *nos qui vivimus, non praeveniemus in adventu domini eos qui dormierunt*. Ergo illi non contrahunt originale peccatum.

![[CERF Ia-IIæ, q. 81, a. 3#arg. 1]]

###### arg. 2
Praeterea, nullus dat alteri quod ipse non habet. Sed homo baptizatus non habet peccatum originale. Ergo non traducit ipsum in prolem.

![[CERF Ia-IIæ, q. 81, a. 3#arg. 2]]

###### arg. 3
Praeterea, donum Christi est maius quam peccatum Adae, ut apostolus dicit, [[Rm 5]]. Sed donum Christi non transit in omnes homines. Ergo nec peccatum Adae.

![[CERF Ia-IIæ, q. 81, a. 3#arg. 3]]

###### s.c.
Sed contra est quod apostolus dicit, [[Rm 5]], *mors in omnes pertransiit, in quo omnes peccaverunt*.

![[CERF Ia-IIæ, q. 81, a. 3#s.c.]]

###### resp.
Respondeo dicendum quod secundum fidem Catholicam firmiter est tenendum quod omnes homines, praeter solum Christum, ex Adam derivati, peccatum originale ex eo contrahunt, alioquin non omnes indigerent redemptione quae est per Christum; quod est erroneum. Ratio autem sumi potest ex hoc quod supra dictum est, quod sic ex peccato primi parentis traducitur culpa originalis in posteros, sicut a voluntate animae per motionem membrorum traducitur peccatum actuale ad membra corporis. Manifestum est autem quod peccatum actuale traduci potest ad omnia membra quae nata sunt moveri a voluntate. Unde et culpa originalis traducitur ad omnes illos qui moventur ab Adam motione generationis.

![[CERF Ia-IIæ, q. 81, a. 3#resp.]]

###### ad 1
Ad primum ergo dicendum quod probabilius et communius tenetur quod omnes illi qui in adventu domini reperientur, morientur, et post modicum resurgent, ut in tertio plenius dicetur. Si tamen hoc verum sit quod alii dicunt, quod illi nunquam morientur, sicut Hieronymus narrat diversorum opiniones in quadam epistola ad Minerium, de resurrectione carnis; dicendum est ad argumentum, quod illi etsi non moriantur, est tamen in eis reatus mortis, sed poena aufertur a Deo, qui etiam peccatorum actualium poenas condonare potest.

![[CERF Ia-IIæ, q. 81, a. 3#ad 1]]

###### ad 2
Ad secundum dicendum quod peccatum originale per Baptismum aufertur reatu, inquantum anima recuperat gratiam quantum ad mentem. Remanet tamen peccatum originale actu quantum ad fomitem, qui est inordinatio inferiorum partium animae et ipsius corporis, secundum quod homo generat, et non secundum mentem. Et ideo baptizati traducunt peccatum originale, non enim generant inquantum sunt renovati per Baptismum, sed inquantum retinent adhuc aliquid de vetustate primi peccati.

![[CERF Ia-IIæ, q. 81, a. 3#ad 2]]

###### ad 3
Ad tertium dicendum quod, sicut peccatum Adae traducitur in omnes qui ab Adam corporaliter generantur, ita gratia Christi traducitur in omnes qui ab eo spiritualiter generantur per fidem et Baptismum, et non solum ad removendam culpam primi parentis, sed etiam ad removendum peccata actualia, et ad introducendum in gloriam.

![[CERF Ia-IIæ, q. 81, a. 3#ad 3]]

