---
tags : 
- Summa/Ia-IIæ/q.113/a.4
---

### Articulus 4

###### arg. 1
Ad quartum sic proceditur. Videtur quod ad iustificationem impii non requiratur motus fidei. Sicut enim per fidem iustificatur homo, ita etiam et per quaedam alia. Scilicet per timorem; de quo dicitur [[Si 1]], *timor domini expellit peccatum, nam qui sine timore est, non poterit iustificari*. Et iterum per caritatem; secundum illud [[Lc 7]], *dimissa sunt ei peccata multa, quoniam dilexit multum*. Et iterum per humilitatem; secundum illud [[Jc 4]], *Deus superbis resistit, humilibus autem dat gratiam*. Et iterum per misericordiam; secundum illud [[Pr 15]], *per misericordiam et fidem purgantur peccata*. Non ergo magis motus fidei requiritur ad iustificationem quam motus praedictarum virtutum.

![[CERF Ia-IIæ, q. 113, a. 4#arg. 1]]

###### arg. 2
Praeterea, actus fidei non requiritur ad iustificationem nisi inquantum per fidem homo cognoscit Deum. Sed etiam aliis modis potest homo Deum cognoscere, scilicet per cognitionem naturalem, et per donum sapientiae. Ergo non requiritur actus fidei ad iustificationem impii.

![[CERF Ia-IIæ, q. 113, a. 4#arg. 2]]

###### arg. 3
Praeterea, diversi sunt articuli fidei. Si igitur actus fidei requiratur ad iustificationem impii, videtur quod oporteret hominem, quando primo iustificatur, de omnibus articulis fidei cogitare. Sed hoc videtur inconveniens, cum talis cogitatio longam temporis moram requirat. Ergo videtur quod actus fidei non requiratur ad iustificationem.

![[CERF Ia-IIæ, q. 113, a. 4#arg. 3]]

###### s.c.
Sed contra est quod dicitur [[Rm 5]], *iustificati igitur ex fide, pacem habeamus ad Deum*.

![[CERF Ia-IIæ, q. 113, a. 4#s.c.]]

###### resp.
Respondeo dicendum quod, sicut dictum est, motus liberi arbitrii requiritur ad iustificationem impii, secundum quod mens hominis movetur a Deo. Deus autem movet animam hominis convertendo eam ad seipsum; ut dicitur in [[Ps 84]], secundum aliam litteram, *Deus, tu convertens vivificabis nos*. Et ideo ad iustificationem impii requiritur motus mentis quo convertitur in Deum. Prima autem conversio in Deum fit per fidem; secundum illud ad [[He 11]], *accedentem ad Deum oportet credere quia est*. Et ideo motus fidei requiritur ad iustificationem impii.

![[CERF Ia-IIæ, q. 113, a. 4#resp.]]

###### ad 1
Ad primum ergo dicendum quod motus fidei non est perfectus nisi sit caritate informatus, unde simul in iustificatione impii cum motu fidei, est etiam motus caritatis. Movetur autem liberum arbitrium in Deum ad hoc quod ei se subiiciat, unde etiam concurrit actus timoris filialis, et actus humilitatis. Contingit enim unum et eundem actum liberi arbitrii diversarum virtutum esse, secundum quod una imperat et alia imperatur, prout scilicet actus est ordinabilis ad diversos fines. Actus autem misericordiae operatur contra peccatum per modum satisfactionis, et sic sequitur iustificationem, vel per modum praeparationis, inquantum misericordes misericordiam consequuntur, et sic etiam potest praecedere iustificationem; vel etiam ad iustificationem concurrere simul cum praedictis virtutibus, secundum quod misericordia includitur in dilectione proximi.

![[CERF Ia-IIæ, q. 113, a. 4#ad 1]]

###### ad 2
Ad secundum dicendum quod per cognitionem naturalem homo non convertitur in Deum inquantum est obiectum beatitudinis et iustificationis causa, unde talis cognitio non sufficit ad iustificationem. Donum autem sapientiae praesupponit cognitionem fidei, ut ex supradictis patet.

![[CERF Ia-IIæ, q. 113, a. 4#ad 2]]

###### ad 3
Ad tertium dicendum quod, sicut apostolus dicit, ad [[Rm 4]], *credenti in eum qui iustificat impium, reputabitur fides eius ad iustitiam, secundum propositum gratiae Dei*. Ex quo patet quod in iustificatione impii requiritur actus fidei quantum ad hoc, quod homo credat Deum esse iustificatorem hominum per mysterium Christi.

![[CERF Ia-IIæ, q. 113, a. 4#ad 3]]

