---
tags : 
- Summa/Ia-IIæ/q.32/a.3
---

### Articulus 3

###### arg. 1
Ad tertium sic proceditur. Videtur quod memoria et spes non sint causae delectationis. Delectatio enim est de bono praesenti, ut Damascenus dicit. Sed memoria et spes sunt de absenti, est enim memoria praeteritorum, spes vero futurorum. Ergo memoria et spes non sunt causa delectationis.

![[CERF Ia-IIæ, q. 32, a. 3#arg. 1]]

###### arg. 2
Praeterea, idem non est causa contrariorum. Sed spes est causa afflictionis, dicitur enim [[Pr 13]], *spes quae differtur, affligit animam*. Ergo spes non est causa delectationis.

![[CERF Ia-IIæ, q. 32, a. 3#arg. 2]]

###### arg. 3
Praeterea, sicut spes convenit cum delectatione in eo quod est de bono, ita etiam concupiscentia et amor. Non ergo magis debet assignari spes causa delectationis, quam concupiscentia vel amor.

![[CERF Ia-IIæ, q. 32, a. 3#arg. 3]]

###### s.c.
Sed contra est quod dicitur [[Rm 12]], *spe gaudentes*; et in [[Ps 76]], *memor fui Dei, et delectatus sum*.

![[CERF Ia-IIæ, q. 32, a. 3#s.c.]]

###### resp.
Respondeo dicendum quod delectatio causatur ex praesentia boni convenientis, secundum quod sentitur, vel qualitercumque percipitur. Est autem aliquid praesens nobis dupliciter, uno modo, secundum cognitionem, prout scilicet cognitum est in cognoscente secundum suam similitudinem; alio modo, secundum rem, prout scilicet unum alteri realiter coniungitur, vel actu vel potentia, secundum quemcumque coniunctionis modum. Et quia maior est coniunctio secundum rem quam secundum similitudinem, quae est coniunctio cognitionis; itemque maior est coniunctio rei in actu quam in potentia, ideo maxima est delectatio quae fit per sensum, qui requirit praesentiam rei sensibilis. Secundum autem gradum tenet delectatio spei, in qua non solum est delectabilis coniunctio secundum apprehensionem, sed etiam secundum facultatem vel potestatem adipiscendi bonum quod delectat. Tertium autem gradum tenet delectatio memoriae, quae habet solam coniunctionem apprehensionis.

![[CERF Ia-IIæ, q. 32, a. 3#resp.]]

###### ad 1
Ad primum ergo dicendum quod spes et memoria sunt quidem eorum quae sunt simpliciter absentia, quae tamen secundum quid sunt praesentia, scilicet vel secundum apprehensionem solam; vel secundum apprehensionem et facultatem, ad minus aestimatam.

![[CERF Ia-IIæ, q. 32, a. 3#ad 1]]

###### ad 2
Ad secundum dicendum quod nihil prohibet idem, secundum diversa, esse causam contrariorum. Sic igitur spes, inquantum habet praesentem aestimationem boni futuri, delectationem causat, inquantum autem caret praesentia eius, causat afflictionem.

![[CERF Ia-IIæ, q. 32, a. 3#ad 2]]

###### ad 3
Ad tertium dicendum quod etiam amor et concupiscentia delectationem causant. Omne enim amatum fit delectabile amanti, eo quod amor est quaedam unio vel connaturalitas amantis ad amatum. Similiter etiam omne concupitum est delectabile concupiscenti, cum concupiscentia sit praecipue appetitus delectationis. Sed tamen spes, inquantum importat quandam certitudinem realis praesentiae boni delectantis, quam non importat nec amor nec concupiscentia, magis ponitur causa delectationis quam illa. Et similiter magis quam memoria, quae est de eo quod iam transiit.

![[CERF Ia-IIæ, q. 32, a. 3#ad 3]]

