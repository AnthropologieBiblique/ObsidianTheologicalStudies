---
tags : 
- Summa/Ia-IIæ/q.99/a.2
---

### Articulus 2

###### arg. 1
Ad secundum sic proceditur. Videtur quod lex vetus non contineat praecepta moralia. Lex enim vetus distinguitur a lege naturae, ut supra habitum est. Sed praecepta moralia pertinent ad legem naturae. Ergo non pertinent ad legem veterem.

![[CERF Ia-IIæ, q. 99, a. 2#arg. 1]]

###### arg. 2
Praeterea, ibi subvenire debuit homini lex divina, ubi deficit ratio humana, sicut patet in his quae ad fidem pertinent, quae sunt supra rationem. Sed ad praecepta moralia ratio hominis sufficere videtur. Ergo praecepta moralia non sunt de lege veteri, quae est lex divina.

![[CERF Ia-IIæ, q. 99, a. 2#arg. 2]]

###### arg. 3
Praeterea, lex vetus dicitur littera occidens, ut patet II ad Cor. III. Sed praecepta moralia non occidunt, sed vivificant; secundum illud [[Ps 118]], *in aeternum non obliviscar iustificationes tuas, quia in ipsis vivificasti me*. Ergo praecepta moralia non pertinent ad veterem legem.

![[CERF Ia-IIæ, q. 99, a. 2#arg. 3]]

###### s.c.
Sed contra est quod dicitur [[Si 17]], *addidit illis disciplinam, et legem vitae haereditavit eos*. Disciplina autem pertinet ad mores, dicit enim Glossa ad [[He 12]], super illud, omnis disciplina etc., *disciplina est eruditio morum per difficilia*. Ergo lex a Deo data, praecepta moralia continebat.

![[CERF Ia-IIæ, q. 99, a. 2#s.c.]]

###### resp.
Respondeo dicendum quod lex vetus continebat praecepta quaedam moralia, ut patet [[Ex 20]], *non occides, non furtum facies*. Et hoc rationabiliter. Nam sicut intentio principalis legis humanae est ut faciat amicitiam hominum ad invicem; ita intentio legis divinae est ut constituat principaliter amicitiam hominis ad Deum. Cum autem similitudo sit ratio amoris, secundum illud [[Si 13]], *omne animal diligit simile sibi*; impossibile est esse amicitiam hominis ad Deum, qui est optimus, nisi homines boni efficiantur, unde dicitur [[Lv 19]], *sancti eritis, quoniam ego sanctus sum*. Bonitas autem hominis est virtus, quae facit bonum habentem. Et ideo oportuit praecepta legis veteris etiam de actibus virtutum dari. Et haec sunt moralia legis praecepta.

![[CERF Ia-IIæ, q. 99, a. 2#resp.]]

###### ad 1
Ad primum ergo dicendum quod lex vetus distinguitur a lege naturae non tanquam ab ea omnino aliena, sed tanquam aliquid ei superaddens. Sicut enim gratia praesupponit naturam, ita oportet quod lex divina praesupponat legem naturalem.

![[CERF Ia-IIæ, q. 99, a. 2#ad 1]]

###### ad 2
Ad secundum dicendum quod legi divinae conveniens erat ut non solum provideret homini in his ad quae ratio non potest, sed etiam in his circa quae contingit rationem hominis impediri. Ratio autem hominis circa praecepta moralia, quantum ad ipsa communissima praecepta legis naturae, non poterat errare in universali, sed tamen, propter consuetudinem peccandi, obscurabatur in particularibus agendis. Circa alia vero praecepta moralia, quae sunt quasi conclusiones deductae ex communibus principiis legis naturae, multorum ratio oberrabat, ita ut quaedam quae secundum se sunt mala, ratio multorum licita iudicaret. Unde oportuit contra utrumque defectum homini subveniri per auctoritatem legis divinae. Sicut etiam inter credenda nobis proponuntur non solum ea ad quae ratio attingere non potest, ut Deum esse trinum; sed etiam ea ad quae ratio recta pertingere potest, ut Deum esse unum; ad excludendum rationis humanae errorem, qui accidebat in multis.

![[CERF Ia-IIæ, q. 99, a. 2#ad 2]]

###### ad 3
Ad tertium dicendum quod, sicut Augustinus probat in libro de spiritu et littera, etiam littera legis quantum ad praecepta moralia, occidere dicitur occasionaliter, inquantum scilicet praecipit quod bonum est, non praebens auxilium gratiae ad implendum.

![[CERF Ia-IIæ, q. 99, a. 2#ad 3]]

