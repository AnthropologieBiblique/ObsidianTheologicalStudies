---
tags : 
- Summa/Ia-IIæ/q.99/a.4
---

### Articulus 4

###### arg. 1
Ad quartum sic proceditur. Videtur quod praeter praecepta moralia et caeremonialia, non sint aliqua praecepta iudicialia in veteri lege. Dicit enim Augustinus, contra Faustum, quod in lege veteri sunt praecepta vitae agendae, et praecepta vitae significandae. Sed praecepta vitae agendae sunt moralia; praecepta autem vitae significandae sunt caeremonialia. Ergo praeter haec duo genera praeceptorum, non sunt ponenda in lege alia praecepta iudicialia.

![[CERF Ia-IIæ, q. 99, a. 4#arg. 1]]

###### arg. 2
Praeterea, super illud [[Ps 118]], *a iudiciis tuis non declinavi*, dicit Glossa, *idest ab his quae constituisti regulam vivendi*. Sed regula vivendi pertinet ad praecepta moralia. Ergo praecepta iudicialia non sunt distinguenda a moralibus.

![[CERF Ia-IIæ, q. 99, a. 4#arg. 2]]

###### arg. 3
Praeterea, iudicium videtur esse actus iustitiae; secundum illud [[Ps 93]], *quoadusque iustitia convertatur in iudicium*. Sed actus iustitiae, sicut et actus ceterarum virtutum, pertinet ad praecepta moralia. Ergo praecepta moralia includunt in se iudicialia, et sic non debent ab eis distingui.

![[CERF Ia-IIæ, q. 99, a. 4#arg. 3]]

###### s.c.
Sed contra est quod dicitur [[Dt 6]], *haec sunt praecepta et caeremoniae atque iudicia*. Praecepta autem antonomastice dicuntur moralia. Ergo praeter praecepta moralia et caeremonialia, sunt etiam iudicialia.

![[CERF Ia-IIæ, q. 99, a. 4#s.c.]]

###### resp.
Respondeo dicendum quod, sicut dictum est, ad legem divinam pertinet ut ordinet homines ad invicem et ad Deum. Utrumque autem horum in communi quidem pertinet ad dictamen legis naturae, ad quod referuntur moralia praecepta, sed oportet quod determinetur utrumque per legem divinam vel humanam, quia principia naturaliter nota sunt communia tam in speculativis quam in activis. Sicut igitur determinatio communis praecepti de cultu divino fit per praecepta caeremonialia, sic et determinatio communis praecepti de iustitia observanda inter homines, determinatur per praecepta iudicialia. Et secundum hoc, oportet tria praecepta legis veteris ponere; scilicet moralia, quae sunt de dictamine legis naturae; caeremonialia, quae sunt determinationes cultus divini; et iudicialia, quae sunt determinationes iustitiae inter homines observandae. Unde cum apostolus, [[Rm 7]], dixisset quod lex est sancta, subiungit quod mandatum est iustum et sanctum et bonum, iustum quidem, quantum ad iudicialia; sanctum, quantum ad caeremonialia (nam sanctum dicitur quod est Deo dicatum); bonum, idest honestum, quantum ad moralia.

![[CERF Ia-IIæ, q. 99, a. 4#resp.]]

###### ad 1
Ad primum ergo dicendum quod tam praecepta moralia, quam etiam iudicialia, pertinent ad directionem vitae humanae. Et ideo utraque continentur sub uno membro illorum quae ponit Augustinus, scilicet sub praeceptis vitae agendae.

![[CERF Ia-IIæ, q. 99, a. 4#ad 1]]

###### ad 2
Ad secundum dicendum quod iudicium significat executionem iustitiae, quae quidem est secundum applicationem rationis ad aliqua particularia determinate. Unde praecepta iudicialia communicant in aliquo cum moralibus, inquantum scilicet a ratione derivantur; et in aliquo cum caeremonialibus, inquantum scilicet sunt quaedam determinationes communium praeceptorum. Et ideo quandoque sub iudiciis comprehenduntur praecepta iudicialia et moralia, sicut [[Dt 5]], audi, Israel, caeremonias atque iudicia; quandoque vero iudicialia et caeremonialia, sicut [[Lv 18]], facietis iudicia mea, et praecepta mea servabitis, ubi praecepta ad moralia referuntur, iudicia vero ad iudicialia et caeremonialia.

![[CERF Ia-IIæ, q. 99, a. 4#ad 2]]

###### ad 3
Ad tertium dicendum quod actus iustitiae in generali pertinet ad praecepta moralia, sed determinatio eius in speciali pertinet ad praecepta iudicialia.

![[CERF Ia-IIæ, q. 99, a. 4#ad 3]]

