---
tags : 
- Summa/Ia/q.114/a.5
---

### Articulus 5

###### arg. 1
Ad quintum sic proceditur. Videtur quod Daemon qui superatur ab aliquo, non propter hoc ab impugnatione arceatur. Christus enim efficacissime suum tentatorem vicit. Sed tamen postea eum impugnavit, ad occisionem eius Iudaeos incitando. Ergo non est verum quod Diabolus victus ab impugnatione cesset.

![[CERF Ia, q. 114, a. 5#arg. 1]]

###### arg. 2
Praeterea, infligere poenam ei qui in pugna succumbit, est incitare ad acrius impugnandum. Hoc autem non pertinet ad Dei misericordiam. Ergo Daemones superati non arcentur.

![[CERF Ia, q. 114, a. 5#arg. 2]]

###### s.c.
Sed contra est quod dicitur [[Mt 4]], tunc reliquit eum Diabolus, scilicet Christum superantem.

![[CERF Ia, q. 114, a. 5#s.c.]]

###### resp.
Respondeo dicendum quod quidam dicunt quod Daemon superatus nullum hominum potest de cetero tentare, nec de eodem nec de alio peccato. Quidam autem dicunt quod potest alios tentare, sed non eundem. Et hoc probabilius dicitur, si tamen intelligatur usque ad aliquod tempus, unde et [[Lc 4]] dicitur quod, *consummata omni tentatione, Diabolus recessit a Christo usque ad tempus*. Et huius ratio est duplex. Una est ex parte divinae clementiae, quia, ut Chrysostomus dicit, super Matth., *non tandiu homines Diabolus tentat, quandiu vult, sed quandiu Deus permittit; quia etsi permittat paulisper tentare, tamen repellit, propter infirmam naturam*. Alia ratio sumitur ex astutia Diaboli, unde Ambrosius dicit, super Lucam, quod *Diabolus instare formidat, quia frequentius refugit triumphari*. Quod tamen aliquando Diabolus redeat ad eum quem dimisit, patet per illud quod dicitur [[Mt 12]], *revertar in domum meam, unde exivi*.

![[CERF Ia, q. 114, a. 5#resp.]]

###### ad 
Et per hoc patet solutio ad obiecta.

![[CERF Ia, q. 114, a. 5#ad ]]

