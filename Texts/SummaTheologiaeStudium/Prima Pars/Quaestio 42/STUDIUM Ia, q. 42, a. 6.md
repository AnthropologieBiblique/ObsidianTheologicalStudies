---
tags : 
- Summa/Ia/q.42/a.6
---

### Articulus 6

###### arg. 1
Ad sextum sic proceditur. Videtur quod filius non sit aequalis patri secundum potentiam. Dicitur enim [[Jn 5]], *non potest filius a se facere quidquam, nisi quod viderit patrem facientem*. Pater autem a se potest facere. Ergo pater maior est filio secundum potentiam.

![[CERF Ia, q. 42, a. 6#arg. 1]]

###### arg. 2
Praeterea, maior est potentia eius qui praecipit et docet, quam eius qui obedit et audit. Sed pater mandat filio, secundum illud [[Jn 14]], *sicut mandatum dedit mihi pater, sic facio*. Pater etiam docet filium, secundum illud [[Jn 14]], *pater diligit filium, et omnia demonstrat ei quae ipse facit*. Similiter et filius audit, secundum illud [[Jn 14]], *sicut audio, iudico*. Ergo pater est maioris potentiae quam filius.

![[CERF Ia, q. 42, a. 6#arg. 2]]

###### arg. 3
Praeterea, ad omnipotentiam patris pertinet quod possit filium generare sibi aequalem, dicit enim Augustinus, in libro contra Maximin., *si non potuit generare sibi aequalem, ubi est omnipotentia Dei patris?* Sed filius non potest generare filium, ut supra ostensum est. Non ergo quidquid pertinet ad omnipotentiam patris, potest filius. Et ita non est ei in potestate aequalis.

![[CERF Ia, q. 42, a. 6#arg. 3]]

###### s.c.
Sed contra est quod dicitur [[Jn 5]], *quaecumque pater facit, haec et filius similiter facit*.

![[CERF Ia, q. 42, a. 6#s.c.]]

###### resp.
Respondeo dicendum quod necesse est dicere quod filius est aequalis patri in potestate. Potentia enim agendi consequitur perfectionem naturae, videmus enim in creaturis quod quanto aliquid habet perfectiorem naturam, tanto est maioris virtutis in agendo. Ostensum est autem supra quod ipsa ratio divinae paternitatis et filiationis exigit quod filius sit aequalis patri in magnitudine, idest in perfectione naturae. Unde relinquitur quod filius sit aequalis patri in potestate. Et eadem ratio est de spiritu sancto respectu utriusque.

![[CERF Ia, q. 42, a. 6#resp.]]

###### ad 1
Ad primum ergo dicendum quod in hoc quod dicitur quod filius non potest a se facere quidquam, non subtrahitur filio aliqua potestas quam habeat pater; cum statim subdatur quod quaecumque pater facit, filius similiter facit. Sed ostenditur quod filius habet potestatem a patre, a quo habet naturam. Unde dicit Hilarius, IX de Trin., *naturae divinae haec unitas est, ut ita per se agat filius, quod non a se agat*.

![[CERF Ia, q. 42, a. 6#ad 1]]

###### ad 2
Ad secundum dicendum quod in demonstratione patris et auditione filii, non intelligitur nisi quod pater communicat scientiam filio, sicut et essentiam. Et ad idem potest referri mandatum patris, per hoc quod ab aeterno dedit ei scientiam et voluntatem agendorum, eum generando. Vel potius referendum est ad Christum secundum humanam naturam.

![[CERF Ia, q. 42, a. 6#ad 2]]

###### ad 3
Ad tertium dicendum quod, sicut eadem essentia quae in patre est paternitas, in filio est filiatio; ita eadem est potentia qua pater generat, et qua filius generatur. Unde manifestum est quod quidquid potest pater, potest filius. Non tamen sequitur quod possit generare, sed mutatur quid in ad aliquid, nam generatio significat relationem in divinis. Habet ergo filius eandem omnipotentiam quam pater, sed cum alia relatione. Quia pater habet eam ut dans, et hoc significatur, cum dicitur quod potest generare. Filius autem habet eam ut accipiens, et hoc significatur, cum dicitur quod potest generari.

![[CERF Ia, q. 42, a. 6#ad 3]]

