---
tags : 
- Summa/Ia/q.102/a.3
---

### Articulus 3

###### arg. 1
Ad tertium sic proceditur. Videtur quod homo non sit positus in Paradiso ut operaretur et custodiret illum. Quod enim introductum est in poenam peccati, non fuisset in Paradiso in statu innocentiae. Sed agricultura introducta est in poenam peccati, ut dicitur [[Gn 3]]. Ergo homo non fuit positus in Paradiso ut operaretur ipsum.

![[CERF Ia, q. 102, a. 3#arg. 1]]

###### arg. 2
Praeterea, custodia non est necessaria, ubi non timetur violentus invasor. Sed in Paradiso nullus timebatur violentus invasor. Ergo non erat necessarium ut Paradisum custodiret.

![[CERF Ia, q. 102, a. 3#arg. 2]]

###### arg. 3
Praeterea, si homo positus est in Paradiso ut operaretur et custodiret ipsum, videtur sequi quod homo factus sit propter Paradisum, et non e converso, quod videtur esse falsum. Ergo homo non est positus in Paradiso ut operaretur et custodiret illum.

![[CERF Ia, q. 102, a. 3#arg. 3]]

###### s.c.
Sed contra est quod dicitur [[Gn 2]], *tulit dominus Deus hominem, et posuit illum in Paradiso voluptatis, ut operaretur et custodiret illum*.

![[CERF Ia, q. 102, a. 3#s.c.]]

###### resp.
Respondeo dicendum quod, sicut Augustinus dicit VIII super Gen. ad Litt., verbum istud Genesis dupliciter potest intelligi. Uno modo sic, quod Deus posuit hominem in Paradiso, ut ipse Deus operaretur et custodiret hominem, operaretur, inquam, iustificando ipsum, cuius operatio si ab homine cesset, continuo obtenebratur, sicut aer obtenebratur si cesset influentia luminis; ut custodiret vero ab omni corruptione et malo. Alio modo potest intelligi, ut homo operaretur et custodiret Paradisum. Nec tamen illa operatio esset laboriosa, sicut post peccatum, sed fuisset iucunda, propter experientiam virtutis naturae. Custodia etiam illa non esset contra invasores, sed esset ad hoc quod homo sibi Paradisum custodiret, ne ipsum peccando amitteret. Et hoc totum in bonum hominis cedebat, et sic Paradisus ordinatur ad bonum hominis, et non e converso.

![[CERF Ia, q. 102, a. 3#resp.]]

###### ad 
Et per hoc patet responsio ad obiecta.

![[CERF Ia, q. 102, a. 3#ad ]]

