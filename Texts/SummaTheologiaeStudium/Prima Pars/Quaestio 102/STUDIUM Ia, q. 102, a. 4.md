---
tags : 
- Summa/Ia/q.102/a.4
---

### Articulus 4

###### arg. 1
Ad quartum sic proceditur. Videtur quod homo factus fuerit in Paradiso. Angelus enim in loco suae habitationis creatus fuit, scilicet in caelo Empyreo. Sed Paradisus fuit locus congruus habitationi humanae ante peccatum. Ergo videtur quod in Paradiso homo debuit fieri.

![[CERF Ia, q. 102, a. 4#arg. 1]]

###### arg. 2
Praeterea, alia animalia conservantur in loco suae generationis; sicut pisces in aquis, et animalia gressibilia in terra, unde producta sunt. Homo autem conservatus fuisset in Paradiso, ut dictum est. Ergo in Paradiso fieri debuit.

![[CERF Ia, q. 102, a. 4#arg. 2]]

###### arg. 3
Praeterea, mulier in Paradiso facta fuit. Sed vir dignior est muliere. Ergo multo magis vir debuit fieri in Paradiso.

![[CERF Ia, q. 102, a. 4#arg. 3]]

###### s.c.
Sed contra est quod dicitur [[Gn 2]], *tulit Deus hominem, et posuit eum in Paradiso*.

![[CERF Ia, q. 102, a. 4#s.c.]]

###### resp.
Respondeo dicendum quod Paradisus fuit locus congruus habitationi humanae, quantum ad incorruptionem primi status. Incorruptio autem illa non erat hominis secundum naturam, sed ex supernaturali Dei dono. Ut ergo hoc gratiae Dei imputaretur, non humanae naturae, Deus hominem extra Paradisum fecit, et postea ipsum in Paradiso posuit, ut habitaret ibi toto tempore animalis vitae, postmodum, cum spiritualem vitam adeptus esset, transferendus in caelum.

![[CERF Ia, q. 102, a. 4#resp.]]

###### ad 1
Ad primum ergo dicendum quod caelum Empyreum est locus congruus Angelis etiam quantum ad eorum naturam, et ideo ibi sunt creati.

![[CERF Ia, q. 102, a. 4#ad 1]]

###### ad 2
Et similiter dicendum ad secundum. Loca enim illa congruunt animalibus secundum suam naturam.

![[CERF Ia, q. 102, a. 4#ad 2]]

###### ad 3
Ad tertium dicendum quod mulier facta fuit in Paradiso non propter dignitatem suam, sed propter dignitatem principii ex quo corpus eius formabatur. Quia similiter et filii in Paradiso fuissent nati, in quo parentes iam erant positi.

![[CERF Ia, q. 102, a. 4#ad 3]]

