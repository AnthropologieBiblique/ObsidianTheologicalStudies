---
tags : 
- Summa/Ia/q.61/a.1
---

### Articulus 1

###### arg. 1
Ad primum sic proceditur. Videtur quod Angeli non habeant causam sui esse. De his enim quae sunt a Deo creata, agitur [[Gn 1]]. Sed nulla mentio fit ibi de Angelis. Ergo Angeli non sunt creati a Deo.

![[CERF Ia, q. 61, a. 1#arg. 1]]

###### arg. 2
Praeterea, philosophus dicit, in VIII Metaphys., quod si aliqua substantia sit forma sine materia, *statim per seipsam est ens et unum, et non habet causam quae faciat eam ens et unum*. Sed Angeli sunt formae immateriales, ut supra ostensum est. Ergo non habent causam sui esse.

![[CERF Ia, q. 61, a. 1#arg. 2]]

###### arg. 3
Praeterea, omne quod fit ab aliquo agente, per hoc quod fit, accipit formam ab eo. Sed Angeli, cum sint formae, non accipiunt formam ab aliquo agente. Ergo Angeli non habent causam agentem.

![[CERF Ia, q. 61, a. 1#arg. 3]]

###### s.c.
Sed contra est quod dicitur in [[Ps 148]], *laudate eum, omnes Angeli eius*. Et postea subdit, *quoniam ipse dixit, et facta sunt*.

![[CERF Ia, q. 61, a. 1#s.c.]]

###### resp.
Respondeo dicendum quod necesse est dicere et Angelos, et omne id quod praeter Deum est, a Deo factum esse. Solus enim Deus est suum esse, in omnibus autem aliis differt essentia rei et esse eius, ut ex superioribus patet. Et ex hoc manifestum est quod solus Deus est ens per suam essentiam, omnia vero alia sunt entia per participationem. Omne autem quod est per participationem causatur ab eo quod est per essentiam, sicut omne ignitum causatur ab igne. Unde necesse est Angelos a Deo creatos esse.

![[CERF Ia, q. 61, a. 1#resp.]]

###### ad 1
Ad primum ergo dicendum quod Augustinus dicit, in XI de Civ. Dei, quod Angeli non sunt praetermissi in illa prima rerum creatione, sed significantur nomine caeli, aut etiam lucis. Ideo autem vel praetermissi sunt, vel nominibus rerum corporalium significati, quia Moyses rudi populo loquebatur, qui nondum capere poterat incorpoream naturam; et si eis fuisset expressum aliquas res esse super omnem naturam corpoream, fuisset eis occasio idololatriae, ad quam proni erant, et a qua Moyses eos praecipue revocare intendebat.

![[CERF Ia, q. 61, a. 1#ad 1]]

###### ad 2
Ad secundum dicendum quod substantiae quae sunt formae subsistentes, non habent causam aliquam formalem sui esse et suae unitatis, nec causam agentem per transmutationem materiae de potentia in actum, sed habent causam producentem totam substantiam.

![[CERF Ia, q. 61, a. 1#ad 2]]

###### ad 3
Et per hoc patet solutio ad tertium.

![[CERF Ia, q. 61, a. 1#ad 3]]

