---
tags : 
- Summa/IIIa/q.73/a.6
---

### Articulus 6

###### arg. 1
Ad sextum sic proceditur. Videtur quod agnus paschalis non fuerit praecipua figura huius sacramenti. Christus enim dicitur sacerdos secundum ordinem Melchisedech, propter hoc quod Melchisedech gessit figuram sacrificii Christi, offerens panem et vinum. Sed expressio similitudinis facit quod unum ab alio denominetur. Ergo videtur quod oblatio Melchisedech fuerit potissima figura huius sacramenti.

![[CERF IIIa, q. 73, a. 6#arg. 1]]

###### arg. 2
Praeterea, transitus maris rubri fuit figura Baptismi, secundum illud [[1 Co 10]], *omnes baptizati sunt in nube et in mari*. Sed immolatio agni paschalis praecessit transitum maris rubri, quem subsecutum est manna, sicut Eucharistia sequitur Baptismum. Ergo manna est expressior figura huius sacramenti quam agnus paschalis.

![[CERF IIIa, q. 73, a. 6#arg. 2]]

###### arg. 3
Praeterea, potissima virtus huius sacramenti est quod introducit nos in regnum caelorum, sicut quoddam viaticum. Sed hoc maxime figuratum fuit in sacramento expiationis, quando *pontifex intrabat semel in anno cum sanguine in sancta sanctorum*, sicut apostolus probat, [[He 9]]. Ergo videtur quod illud sacrificium fuerit expressior figura huius sacramenti quam agnus paschalis.

![[CERF IIIa, q. 73, a. 6#arg. 3]]

###### s.c.
Sed contra est quod apostolus dicit, [[1 Co 5]], *Pascha nostrum immolatus est Christus. Itaque epulemur in azymis sinceritatis et veritatis*.

![[CERF IIIa, q. 73, a. 6#s.c.]]

###### resp.
Respondeo dicendum quod in hoc sacramento tria considerare possumus, scilicet id quod est sacramentum tantum, scilicet panis et vinum; et id quod est res et sacramentum, scilicet corpus Christi verum; et id quod est res tantum, scilicet effectus huius sacramenti. Quantum igitur ad id quod est sacramentum tantum potissima figura fuit huius sacramenti oblatio Melchisedech, qui obtulit panem et vinum. Quantum autem ad ipsum Christum passum, qui continetur in hoc sacramento, figurae eius fuerunt omnia sacrificia veteris testamenti; et praecipue sacrificium expiationis, quod erat solemnissimum. Quantum autem ad effectum, fuit praecipua eius figura manna, quod *habebat in se omnis saporis suavitatem*, ut dicitur [[Sg 16]], sicut et gratia huius sacramenti quantum ad omnia reficit mentem. Sed agnus paschalis quantum ad haec tria praefigurabat hoc sacramentum. Quantum enim ad primum, quia manducabatur cum panibus azymis, secundum illud [[Ex 12]], *edent carnes et azymos panes*. Quantum vero ad secundum, quia immolabatur ab omni multitudine filiorum Israel quartadecima luna, quod fuit figura passionis Christi, qui propter innocentiam dicitur agnus. Quantum vero ad effectum, quia per sanguinem agni paschalis protecti sunt filii Israel a devastante Angelo, et educti de Aegyptiaca servitute. Et quantum ad hoc, ponitur figura huius sacramenti praecipua agnus paschalis, quia secundum omnia eam repraesentat.

![[CERF IIIa, q. 73, a. 6#resp.]]

###### ad 
Et per hoc patet responsio ad obiecta.

![[CERF IIIa, q. 73, a. 6#ad ]]

