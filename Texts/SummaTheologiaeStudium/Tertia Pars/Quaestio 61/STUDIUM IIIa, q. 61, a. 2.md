---
tags : 
- Summa/IIIa/q.61/a.2
---

### Articulus 2

###### arg. 1
Ad secundum sic proceditur. Videtur quod ante peccatum fuerint homini necessaria sacramenta. Quia, sicut dictum est, sacramenta sunt necessaria homini ad gratiam consequendam. Sed etiam in statu innocentiae homo indigebat gratia, sicut in prima parte habitum est. Ergo etiam in statu illo erant necessaria sacramenta.

![[CERF IIIa, q. 61, a. 2#arg. 1]]

###### arg. 2
Praeterea, sacramenta sunt convenientia homini secundum conditione humanae naturae, sicut dictum est. Sed eadem est natura hominis ante peccatum et post peccatum. Ergo videtur quod ante peccatum homo indiguerit sacramentis.

![[CERF IIIa, q. 61, a. 2#arg. 2]]

###### arg. 3
Praeterea, matrimonium est quoddam sacramentum, secundum illud [[Ep 5]], *sacramentum hoc magnum est, ego autem dico in Christo et Ecclesia*. Sed matrimonium fuit institutum ante peccatum, ut dicitur [[Gn 2]]. Ergo sacramenta erant necessaria homini ante peccatum.

![[CERF IIIa, q. 61, a. 2#arg. 3]]

###### s.c.
Sed contra est quod medicina non est necessaria nisi aegroto, secundum illud [[Mt 9]], *non est opus sanis medicus*. Sed sacramenta sunt quaedam spirituales medicinae, quae adhibentur contra vulnera peccati. Ergo non fuerunt necessaria ante peccatum.

![[CERF IIIa, q. 61, a. 2#s.c.]]

###### resp.
Respondeo dicendum quod in statu innocentiae sacramenta necessaria non fuerunt. Cuius ratio accipi potest ex rectitudine status illius, in quo superiora inferioribus dominabantur, et nullo modo dependebant ab eis, sicut enim mens suberat Deo, ita menti suberant inferiores animae vires, et ipsi animae corpus. Contra hunc autem ordinem esset si anima perficeretur, vel quantum ad scientiam vel quantum ad gratiam, per aliquid corporale, quod fit in sacramentis. Et ideo in statu innocentiae homo sacramentis non indigebat, non solum inquantum sacramenta ordinantur in remedium peccati, sed etiam inquantum ordinantur ad animae perfectionem.

![[CERF IIIa, q. 61, a. 2#resp.]]

###### ad 1
Ad primum ergo dicendum quod homo in statu innocentiae gratia indigebat, non tamen ut consequeretur gratiam per aliqua sensibilia signa, sed spiritualiter et invisibiliter.

![[CERF IIIa, q. 61, a. 2#ad 1]]

###### ad 2
Ad secundum dicendum quod eadem est natura hominis ante peccatum et post peccatum, non tamen est idem naturae status. Nam post peccatum anima, etiam quantum ad superiorem partem, indiget accipere aliquid a corporalibus rebus ad sui perfectionem quod in illo statu homini necesse non erat.

![[CERF IIIa, q. 61, a. 2#ad 2]]

###### ad 3
Ad tertium dicendum quod matrimonium fuit institutum in statu innocentiae, non secundum quod est sacramentum, sed secundum quod est in officium naturae. Ex consequenti tamen aliquid significabat futurum circa Christum et Ecclesiam, sicut et omnia alia in figura Christi praecesserunt.

![[CERF IIIa, q. 61, a. 2#ad 3]]

