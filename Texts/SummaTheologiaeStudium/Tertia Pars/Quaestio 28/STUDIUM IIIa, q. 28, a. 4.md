---
tags : 
- Summa/IIIa/q.28/a.4
---

### Articulus 4

###### arg. 1
Ad quartum sic proceditur. Videtur quod mater Dei virginitatem non voverit. Dicitur enim [[Dt 7]], *non erit apud te sterilis utriusque sexus*. Sterilitas autem sequitur virginitatem. Ergo servatio virginitatis erat contra praeceptum veteris legis. Sed adhuc lex vetus habebat statum antequam Christus nasceretur. Ergo non potuit licite beata virgo virginitatem vovere pro tempore illo.

![[CERF IIIa, q. 28, a. 4#arg. 1]]

###### arg. 2
Praeterea, apostolus, [[1 Co 7]], dicit, *de virginibus autem praeceptum domini non habeo, consilium autem do*. Sed perfectio consiliorum a Christo debuit inchoari, qui est finis legis, ut apostolus dicit, [[Rm 10]]. Non ergo conveniens fuit quod virgo votum virginitatis emitteret.

![[CERF IIIa, q. 28, a. 4#arg. 2]]

###### arg. 3
Praeterea, Glossa Hieronymi dicit, [[1 Tm 5]], quod *voventibus virginitatem non solum nubere, sed etiam velle nubere damnabile est*. Sed mater Christi nullum peccatum damnabile commisit, ut supra habitum est. Cum ergo desponsata fuerit, ut habetur [[Lc 1]], videtur quod ipsa virginitatis votum non emiserit.

![[CERF IIIa, q. 28, a. 4#arg. 3]]

###### s.c.
Sed contra est quod Augustinus dicit, in libro de sancta virginitate, *annuntianti Angelo Maria respondit, quomodo fiet istud, quoniam virum non cognosco? Quod profecto non diceret, nisi se virginem Deo ante vovisset*.

![[CERF IIIa, q. 28, a. 4#s.c.]]

###### resp.
Respondeo dicendum quod, sicut in secunda parte habitum est, perfectionis opera magis sunt laudabilia si ex voto celebrantur. Virginitas autem in matre Dei praecipue debuit pollere, ut ex supra dictis rationibus patet. Et ideo conveniens fuit ut virginitas eius ex voto esset Deo consecrata. Verum quia tempore legis oportebat generationi insistere tam mulieres quam viros, quia secundum carnis originem cultus Dei propagabatur antequam ex illo populo Christus nasceretur, mater Dei non creditur, antequam desponsaretur Ioseph, absolute virginitatem vovisse, licet eam in desiderio habuerit, super hoc tamen voluntatem suam divino commisit arbitrio. Postmodum vero, accepto sponso, secundum quod mores illius temporis exigebant, simul cum eo votum virginitatis emisit.

![[CERF IIIa, q. 28, a. 4#resp.]]

###### ad 1
Ad primum ergo dicendum quod, quia videbatur esse lege prohibitum non dare operam ad relinquendum semen super terram, ideo non simpliciter virginitatem vovit Dei genitrix, sed sub conditione, si Deo placeret. Postquam autem ei innotuit hoc esse Deo acceptum, absolute vovit, antequam ab Angelo annuntiaretur.

![[CERF IIIa, q. 28, a. 4#ad 1]]

###### ad 2
Ad secundum dicendum quod, sicut gratiae plenitudo perfecte quidem fuit in Christo, et tamen aliqua eius inchoatio praecessit in matre; ita etiam observatio consiliorum, quae per gratiam Dei fit, perfecte quidem incoepit in Christo, sed aliquo modo fuit inchoata in virgine matre eius.

![[CERF IIIa, q. 28, a. 4#ad 2]]

###### ad 3
Ad tertium dicendum quod verbum illud apostoli est intelligendum de illis qui absolute castitatem vovent. Quod quidem mater Dei non fecit antequam Ioseph desponsaretur. Sed post desponsationem, ex communi voluntate, simul cum sponso suo votum virginitatis emisit.

![[CERF IIIa, q. 28, a. 4#ad 3]]

