---
tags : 
- Summa/IIIa/q.37/a.2
---

### Articulus 2

###### arg. 1
Ad secundum sic proceditur. Videtur quod inconvenienter fuerit Christo nomen impositum. Veritas enim evangelica debet praenuntiationi propheticae respondere. Sed prophetae aliud nomen de Christo praenuntiaverunt, dicitur enim [[Is 7]], *ecce, virgo concipiet et pariet filium, et vocabitur nomen eius Emmanuel*; et VIII, *voca nomen eius, accelera, spolia detrahe, festina praedari*; et IX, *vocabitur nomen eius, admirabilis, consiliarius, Deus, fortis, pater futuri saeculi, princeps pacis*; et [[Za 6]] dicitur, *ecce vir, oriens nomen eius*. Ergo inconvenienter vocatum est nomen eius Iesus.

![[CERF IIIa, q. 37, a. 2#arg. 1]]

###### arg. 2
Praeterea, [[Is 62]] dicitur, *vocabitur tibi nomen novum, quod os domini nominavit*. Sed hoc nomen Iesus non est nomen novum, sed pluribus fuit in veteri testamento impositum, ut patet etiam ex ipsa genealogia Christi, [[Lc 3]]. Ergo videtur quod inconvenienter vocatum est nomen eius Iesus.

![[CERF IIIa, q. 37, a. 2#arg. 2]]

###### arg. 3
Praeterea, hoc nomen Iesus salutem significat, ut patet per id quod dicitur [[Mt 1]], *pariet filium, et vocabis nomen eius Iesum, ipse enim salvum faciet populum suum a peccatis eorum*. Sed salus per Christum non est facta solum in circumcisione, sed etiam in praeputio, ut patet per apostolum, [[Rm 4]]. Inconvenienter ergo hoc nomen fuit Christo impositum in sua circumcisione.

![[CERF IIIa, q. 37, a. 2#arg. 3]]

###### s.c.
Sed contra est auctoritas Scripturae, in qua dicitur, [[Lc 2]], quod, *postquam consummati sunt dies octo, ut circumcideretur puer, vocatum est nomen eius Iesus*.

![[CERF IIIa, q. 37, a. 2#s.c.]]

###### resp.
Respondeo dicendum quod nomina debent proprietatibus rerum respondere. Et hoc patet in nominibus generum et specierum, prout dicitur IV Metaphys., *ratio enim quam significat nomen, est definitio*, quae designat propriam rei naturam. Nomina autem singularium hominum semper imponuntur ab aliqua proprietate eius cui nomen imponitur. Vel a tempore, sicut imponuntur nomina aliquorum sanctorum his qui in eorum festis nascuntur. Vel a cognatione, sicut cum filio imponitur nomen patris, vel alicuius de cognatione eius; sicut propinqui Ioannis Baptistae volebant eum vocare nomine patris sui Zachariam, non autem Ioannem, quia nullus erat in cognatione eius qui vocaretur hoc nomine, ut dicitur [[Lc 1]]. Vel etiam ab eventu, sicut Ioseph *vocavit primogenitum suum Manassen, dicens, oblivisci me fecit Deus omnium laborum meorum*, [[Gn 41]]. Vel etiam ex aliqua qualitate eius cui nomen imponitur, sicut [[Gn 41]] dicitur quod, *quia qui primo egressus est de utero matris, rufus erat, et totus in morem pellis hispidus*, vocatum est nomen eius Esau, quod interpretatur rubeus. Nomina autem quae imponuntur divinitus aliquibus, semper significant aliquod gratuitum donum eis divinitus datum, sicut [[Gn 41]] dictum est Abrahae, *appellaberis Abraham, quia patrem multarum gentium constitui te*; et [[Mt 16]] dictum est Petro, *tu es Petrus, et super hanc petram aedificabo Ecclesiam meam*. Quia igitur homini Christo hoc munus gratiae collatum erat ut per ipsum omnes salvarentur, ideo convenienter vocatum est nomen eius Iesus, idest salvator, Angelo hoc nomen praenuntiante non solum matri, sed etiam Ioseph, quia erat futurus eius nutritius.

![[CERF IIIa, q. 37, a. 2#resp.]]

###### ad 1
Ad primum ergo dicendum quod in omnibus illis nominibus quodammodo significatur hoc nomen Iesus, quod est significativum salutis. Nam in hoc quod dicitur Emmanuel, quod interpretatur, nobiscum Deus, designatur causa salutis, quae est unio divinae et humanae naturae in persona filii Dei, per quam factum est ut Deus esset nobiscum. Per hoc autem quod dicitur, *voca nomen eius, accelera, spolia detrahe*, etc., designatur a quo nos salvaverit, quia a Diabolo, cuius spolia abstulit, secundum illud [[Col 2]], *exspolians principatus et potestates, traduxit confidenter*. In hoc autem quod dicitur, vocabitur nomen eius admirabilis, etc., designatur via et terminus nostrae salutis, inquantum scilicet admirabili divinitatis consilio et virtute, ad haereditatem futuri saeculi perducimur, in quo erit pax perfecta filiorum Dei, sub ipso principe Deo. Quod vero dicitur, ecce vir, oriens nomen eius, ad idem refertur ad quod primum, scilicet ad incarnationis mysterium, secundum quod exortum est in tenebris lumen rectis corde.

![[CERF IIIa, q. 37, a. 2#ad 1]]

###### ad 2
Ad secundum dicendum quod his qui fuerunt ante Christum potuit convenire hoc nomen Iesus secundum aliquam aliam rationem, puta quia aliquam particularem et temporalem salutem attulerunt. Sed secundum rationem spiritualis et universalis salutis, hoc nomen est proprium Christo. Et secundum hoc dicitur esse novum.

![[CERF IIIa, q. 37, a. 2#ad 2]]

###### ad 3
Ad tertium dicendum quod, sicut [[Gn 17]] legitur, simul Abraham suscepit impositionem nominis a Deo, et circumcisionis mandatum. Et ideo apud Iudaeos consuetum erat ut ipso die circumcisionis nomina pueris imponerentur, quasi ante circumcisionem perfectum esse non habuerint, sicut etiam nunc pueris in Baptismo nomina imponuntur. Unde super illud Proverb. IV, *ego filius fui patris mei, tenellus et unigenitus coram matre mea*, dicit Glossa, *quare Salomon se unigenitum coram matre vocat, quem fratrem uterinum praecessisse Scriptura testatur, nisi quia ille mox natus sine nomine, quasi nunquam esset, de vita decessit?* Et ideo Christus, simul cum fuit circumcisus, nominis impositionem accepit.

![[CERF IIIa, q. 37, a. 2#ad 3]]

