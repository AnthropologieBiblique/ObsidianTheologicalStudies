---
tags : 
- Summa/IIIa/q.7/a.5
---

### Articulus 5

###### arg. 1
Ad quintum sic proceditur. Videtur quod in Christo non fuerint dona. Sicut enim communiter dicitur, dona dantur in adiutorium virtutum. Sed id quod est in se perfectum, non indiget exteriori auxilio. Cum igitur in Christo fuerint virtutes perfectae, videtur quod in eo non fuerunt dona.

![[CERF IIIa, q. 7, a. 5#arg. 1]]

###### arg. 2
Praeterea, non videtur esse eiusdem dare dona et recipere, quia dare est habentis, accipere autem non habentis. Sed Christo convenit dare dona, secundum illud Psalmi, *dedit dona hominibus*. Ergo Christo non convenit accipere dona spiritus sancti.

![[CERF IIIa, q. 7, a. 5#arg. 2]]

###### arg. 3
Praeterea, quatuor dona videntur pertinere ad contemplationem viae scilicet sapientia, scientia, intellectus et consilium, quod pertinet ad prudentiam, unde et philosophus, in VI Ethic., numerat ista inter virtutes intellectuales. Sed Christus habuit contemplationem patriae. Ergo non habuit huiusmodi dona.

![[CERF IIIa, q. 7, a. 5#arg. 3]]

###### s.c.
Sed contra est quod dicitur [[Is 4]], *apprehendent septem mulieres virum unum*, Glossa, *idest, septem dona spiritus sancti Christum*.

![[CERF IIIa, q. 7, a. 5#s.c.]]

###### resp.
Respondeo dicendum quod, sicut in secunda parte dictum est, dona proprie sunt quaedam perfectiones potentiarum animae secundum quod sunt natae moveri a spiritu sancto. Manifestum est autem quod anima Christi perfectissime a spiritu sancto movebatur secundum illud [[Lc 4]], *Iesus, plenus spiritu sancto, regressus est a Iordane, et agebatur a spiritu in desertum*. Unde manifestum est quod in Christo fuerunt excellentissime dona.

![[CERF IIIa, q. 7, a. 5#resp.]]

###### ad 1
Ad primum ergo dicendum quod illud quod est perfectum secundum ordinem suae naturae, indiget adiuvari ab eo quod est altioris naturae, sicut homo, quantumcumque perfectus, indiget adiuvari a Deo. Et hoc modo virtutes indigent adiuvari per dona, quae perficiunt potentias animae secundum quod sunt motae a spiritu sancto.

![[CERF IIIa, q. 7, a. 5#ad 1]]

###### ad 2
Ad secundum dicendum quod Christus non secundum idem est recipiens et dans dona spiritus sancti, sed dat secundum quod Deus, et accipit secundum quod homo. Unde Gregorius dicit, in II Moral., quod *spiritus sanctus humanitatem Christi nunquam deseruit, ex cuius divinitate procedit*.

![[CERF IIIa, q. 7, a. 5#ad 2]]

###### ad 3
Ad tertium dicendum quod in Christo non solum fuit cognitio patriae, sed etiam cognitio viae, ut infra dicetur. Et tamen etiam in patria sunt per aliquem modum dona spiritus sancti, ut in secunda parte habitum est.

![[CERF IIIa, q. 7, a. 5#ad 3]]

