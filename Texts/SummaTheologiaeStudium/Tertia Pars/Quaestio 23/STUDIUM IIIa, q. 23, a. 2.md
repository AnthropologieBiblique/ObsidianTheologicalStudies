---
tags : 
- Summa/IIIa/q.23/a.2
---

### Articulus 2

###### arg. 1
Ad secundum sic proceditur. Videtur quod adoptare non conveniat toti Trinitati. Adoptatio enim dicitur in divinis ad similitudinem rerum humanarum. Sed in rebus humanis soli illi convenit adoptare qui potest filios generare, quod in divinis convenit soli patri. Ergo in divinis solus pater potest adoptare.

![[CERF IIIa, q. 23, a. 2#arg. 1]]

###### arg. 2
Praeterea, homines per adoptionem efficiuntur fratres Christi, secundum illud [[Rm 8]], *ut sit ipse primogenitus in multis fratribus*. Fratres autem dicuntur qui sunt filii unius patris, unde et dominus dicit, [[Jn 20]], *ascendo ad patrem meum et patrem vestrum*. Ergo solus pater Christi habet filios adoptivos.

![[CERF IIIa, q. 23, a. 2#arg. 2]]

###### arg. 3
Praeterea, Galat. IV dicitur, *misit Deus filium suum, ut adoptionem filiorum Dei reciperemus. Quoniam autem estis filii Dei, misit Deus spiritum filii sui in corda vestra, clamantem, abba, pater*. Ergo eius est adoptare cuius est filium et spiritum sanctum habere. Sed hoc est solius personae patris. Ergo adoptare convenit soli personae patris.

![[CERF IIIa, q. 23, a. 2#arg. 3]]

###### s.c.
Sed contra, eius est adoptare nos in filios quem nos patrem possumus nominare, unde dicitur [[Rm 8]], *accepistis spiritum adoptionis filiorum, in quo clamamus, abba, pater*. Sed cum Deo dicimus, pater noster, hoc pertinet ad totam Trinitatem, sicut et cetera nomina quae dicuntur de Deo relative ad creaturam, ut in prima parte habitum est. Ergo adoptare convenit toti Trinitati.

![[CERF IIIa, q. 23, a. 2#s.c.]]

###### resp.
Respondeo dicendum quod haec est differentia inter filium Dei adoptivum et filium Dei naturalem, quod filius Dei naturalis est genitus non factus, filius autem adoptivus est factus, secundum illud [[Jn 1]], *dedit eis potestatem filios Dei fieri*. Dicitur tamen quandoque filius adoptivus esse genitus, propter spiritualem regenerationem, quae est gratuita, non naturalis, unde dicitur [[Jc 1]], *voluntarie genuit nos verbo veritatis*. Quamvis autem generare in divinis sit proprium personae patris, tamen facere quemcumque effectum in creaturis est commune toti Trinitati, propter unitatem naturae, quia, ubi est una natura, oportet quod ibi sit una virtus et una operatio; unde dominus dicit, [[Jn 1]], *quaecumque facit pater, haec et filius similiter facit*. Et ideo homines adoptare in filios Dei convenit toti Trinitati.

![[CERF IIIa, q. 23, a. 2#resp.]]

###### ad 1
Ad primum ergo dicendum quod omnes personae humanae non sunt unius naturae secundum numerum, ut oporteat unam esse omnium operationem et unum effectum, sicut accidit in divinis. Et ideo quantum ad hoc non est possibile attendi similitudinem utrobique.

![[CERF IIIa, q. 23, a. 2#ad 1]]

###### ad 2
Ad secundum dicendum quod nos per adoptionem efficimur fratres Christi quasi eundem patrem habentes cum ipso, qui tamen alio modo est pater Christi, et alio modo est pater noster. Unde signanter dominus, [[Jn 20]], seorsum dixit, patrem meum, et seorsum dixit, patrem vestrum. Est enim pater Christi naturaliter generando, quod est proprium sibi, est autem noster voluntarie aliquid faciendo, quod est commune sibi et filio et spiritui sancto. Et ideo Christus non est filius totius Trinitatis, sicut nos.

![[CERF IIIa, q. 23, a. 2#ad 2]]

###### ad 3
Ad tertium dicendum quod, sicut dictum est, filiatio adoptiva est quaedam similitudo filiationis aeternae, sicut omnia quae in tempore facta sunt, similitudines quaedam sunt eorum quae ab aeterno fuerunt. Assimilatur autem homo splendori aeterni filii per gratiae claritatem, quae attribuitur spiritui sancto. Et ideo adoptatio, licet sit communis toti Trinitati, appropriatur tamen patri ut auctori, filio ut exemplari, spiritui sancto ut imprimenti in nobis huius similitudinem exemplaris.

![[CERF IIIa, q. 23, a. 2#ad 3]]

