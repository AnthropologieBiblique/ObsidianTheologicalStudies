---
tags : 
- Summa/IIIa/q.51/a.1
---

### Articulus 1

###### arg. 1
Ad primum sic proceditur. Videtur quod non fuerit conveniens Christum sepeliri. De Christo enim dicitur in Psalmo, *factus est sicut homo sine adiutorio, inter mortuos liber*. Sed in sepulcro includuntur corpora mortuorum, quod videtur libertati esse contrarium. Ergo non videtur fuisse conveniens quod corpus Christi sepeliretur.

![[CERF IIIa, q. 51, a. 1#arg. 1]]

###### arg. 2
Praeterea, nihil circa Christum fieri debuit quod non esset salutiferum nobis. Sed in nullo videtur ad salutem hominum pertinere quod Christus fuit sepultus. Ergo non fuit conveniens Christum sepeliri.

![[CERF IIIa, q. 51, a. 1#arg. 2]]

###### arg. 3
Praeterea, inconveniens esse videtur quod Deus, qui est super caelos excelsos, in terra sepeliretur. Sed illud quod convenit corpori Christi mortuo, attribuitur Deo, ratione unionis. Ergo inconveniens videtur Christum fuisse sepultum.

![[CERF IIIa, q. 51, a. 1#arg. 3]]

###### s.c.
Sed contra est quod dominus dicit, [[Mt 26]], de muliere quae eum inunxit, *opus bonum operata est in me*, et postea subdit, *mittens unguentum hoc in corpus meum, ad sepeliendum me fecit*.

![[CERF IIIa, q. 51, a. 1#s.c.]]

###### resp.
Respondeo dicendum quod conveniens fuit Christum sepeliri. Primo quidem, ad comprobandum veritatem mortis, non enim aliquis in sepulcro ponitur, nisi quando iam de veritate mortis constat. Unde et [[Mc 15]] legitur quod Pilatus, antequam concederet Christum sepeliri, diligenti inquisitione cognovit eum mortuum esse. Secundo, quia per hoc quod Christus de sepulcro resurrexit, datur spes resurgendi per ipsum his qui sunt in sepulcro, secundum illud [[Jn 5]], *omnes qui in monumentis sunt, audient vocem filii Dei, et qui audierint, vivent*. Tertio, ad exemplum eorum qui per mortem Christi spiritualiter moriuntur peccatis, qui scilicet absconduntur a conturbatione hominum. Unde dicitur [[Col 3]], *mortui estis, et vita vestra abscondita est cum Christo in Deo*. Unde et baptizati, qui per mortem Christi moriuntur peccatis, quasi consepeliuntur Christo per immersionem, secundum illud [[Rm 6]], *consepulti sumus cum Christo per Baptismum in mortem*.

![[CERF IIIa, q. 51, a. 1#resp.]]

###### ad 1
Ad primum ergo dicendum quod Christus etiam sepultus ostendit se inter mortuos liberum fuisse, in hoc quod per inclusionem sepulcri non potuit impediri quin ab eo resurgendo exiverit.

![[CERF IIIa, q. 51, a. 1#ad 1]]

###### ad 2
Ad secundum dicendum quod, sicut Christi mors efficienter operata est nostram salutem, ita etiam et eius sepultura. Unde Hieronymus dicit, super Marc., *sepultura Christi resurgimus*. Et [[Is 53]], super illud, *dabit impios pro sepultura*, dicit Glossa, *idest, gentes, quae sine pietate erant, Deo patrique dabit, quia mortuus et sepultus eos acquisivit*.

![[CERF IIIa, q. 51, a. 1#ad 2]]

###### ad 3
Ad tertium dicendum quod, sicut dicitur in quodam sermone Concilii Ephesini, *nihil horum quae salvant homines, iniuriam Deo facit, quae ostendunt eum, non passibilem, sed clementem*. Et in alio sermone eiusdem Concilii legitur, *nihil putat iniuriam Deus quod est occasio salutis hominibus. Tu quidem non ita vilem Dei naturam arbitreris, tanquam quae aliquando subiecta possit esse iniuriis*.

![[CERF IIIa, q. 51, a. 1#ad 3]]

