---
tags : 
- Summa/IIIa/q.39/a.4
---

### Articulus 4

###### arg. 1
Ad quartum sic proceditur. Videtur quod Christus non debuerit baptizari in Iordane. Veritas enim debet respondere figurae. Sed figura Baptismi praecessit in transitu maris rubri, ubi Aegyptii sunt submersi, sicut peccata delentur in Baptismo. Ergo videtur quod Christus magis debuerit baptizari in mari quam in flumine Iordanis.

![[CERF IIIa, q. 39, a. 4#arg. 1]]

###### arg. 2
Praeterea, Iordanis interpretatur descensus. Sed per Baptismum aliquis plus ascendit quam descendit, unde et [[Mt 3]] dicitur quod *baptizatus Iesus confestim ascendit de aqua*. Ergo videtur inconveniens fuisse quod Christus in Iordane baptizaretur.

![[CERF IIIa, q. 39, a. 4#arg. 2]]

###### arg. 3
Praeterea, transeuntibus filiis Israel, aquae Iordanis conversae sunt retrorsum, ut legitur [[Jos 4]], et sicut in Psalmo dicitur. Sed illi qui baptizantur, non retrorsum, sed in antea progrediuntur. Non ergo fuit conveniens ut Christus in Iordane baptizaretur.

![[CERF IIIa, q. 39, a. 4#arg. 3]]

###### s.c.
Sed contra est quod dicitur [[Mc 1]], quod *baptizatus est Iesus a Ioanne in Iordane*.

![[CERF IIIa, q. 39, a. 4#s.c.]]

###### resp.
Respondeo dicendum quod fluvius Iordanis fuit per quem filii Israel in terram promissionis intraverunt. Hoc autem habet Baptismus Christi speciale prae omnibus Baptismatibus, quod introducit in regnum Dei, quod per terram promissionis significatur, unde dicitur [[Jn 3]], *nisi quis renatus fuerit ex aqua et spiritu sancto, non potest introire in regnum Dei*. Ad quod etiam pertinet quod Elias divisit aquas Iordanis, qui erat in curru igneo rapiendus in caelum, ut dicitur [[2R 2]], quia scilicet transeuntibus per aquam Baptismi, per ignem spiritus sancti patet aditus in caelum. Et ideo conveniens fuit ut Christus in Iordane baptizaretur.

![[CERF IIIa, q. 39, a. 4#resp.]]

###### ad 1
Ad primum ergo dicendum quod transitus maris rubri praefiguravit Baptismum quantum ad hoc quod Baptismus delet peccata. Sed transitus Iordanis quantum ad hoc quod aperit ianuam regni caelestis, qui est principalior effectus Baptismi, et per solum Christum impletus. Et ideo convenientius fuit quod Christus in Iordane quam in mari baptizaretur.

![[CERF IIIa, q. 39, a. 4#ad 1]]

###### ad 2
Ad secundum dicendum quod in Baptismo est ascensus per profectum gratiae, qui requirit humilitatis descensum, secundum illud [[Jc 4]], *humilibus autem dat gratiam*. Et ad talem descensum referendum est nomen Iordanis.

![[CERF IIIa, q. 39, a. 4#ad 2]]

###### ad 3
Ad tertium dicendum quod, sicut Augustinus dicit, in sermone de Epiphania, *sicut antea aquae Iordanis retrorsum conversae fuerant, ita modo, Christo baptizato, peccata retrorsum conversa sunt*. Vel etiam per hoc significatur quod, contra descensum aquarum, benedictionum fluvius sursum ferebatur.

![[CERF IIIa, q. 39, a. 4#ad 3]]

