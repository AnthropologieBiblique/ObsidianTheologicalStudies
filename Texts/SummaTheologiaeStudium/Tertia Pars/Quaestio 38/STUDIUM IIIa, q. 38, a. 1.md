---
tags : 
- Summa/IIIa/q.38/a.1
---

### Articulus 1

###### arg. 1
Ad primum sic proceditur. Videtur quod non fuerit conveniens Ioannem baptizare. Omnis enim ritus sacramentalis ad aliquam pertinet legem. Sed Ioannes non introduxit novam legem. Ergo inconveniens fuit quod novum ritum baptizandi introduceret.

![[CERF IIIa, q. 38, a. 1#arg. 1]]

###### arg. 2
Praeterea, Ioannes fuit missus a Deo in testimonium tanquam propheta, secundum illud [[Lc 1]], *tu, puer, propheta altissimi vocaberis*. Sed prophetae qui fuerunt ante Christum, non introduxerunt novum ritum, sed ad observantiam legalium rituum inducebant, ut patet Malach. ult., *mementote legis Moysi, servi mei*. Ergo nec Ioannes novum ritum baptizandi inducere debuit.

![[CERF IIIa, q. 38, a. 1#arg. 2]]

###### arg. 3
Praeterea, ubi est alicuius rei superfluitas, non est ad illud aliquid addendum. Sed Iudaei excedebant in superfluitate Baptismatum, dicitur enim [[Mc 7]], quod *Pharisaei, et omnes Iudaei, nisi crebro lavent manus, non manducant; et a foro, nisi baptizentur, non comedunt; et alia multa quae tradita sunt illis servare, Baptismata calicum et urceorum et aeramentorum et lectorum*. Ergo inconveniens fuit quod Ioannes baptizaret.

![[CERF IIIa, q. 38, a. 1#arg. 3]]

###### s.c.
Sed contra est auctoritas Scripturae, [[Mt 3]], ubi, praemissa sanctitate Ioannis, subditur quod exibant ad eum multi, et baptizabantur in Iordane.

![[CERF IIIa, q. 38, a. 1#s.c.]]

###### resp.
Respondeo dicendum quod conveniens fuit Ioannem baptizare, propter quatuor. Primo quidem, quia oportebat Christum a Ioanne baptizari, ut Baptismum consecraret, ut dicit Augustinus, super Ioan. Secundo, ut Christus manifestaretur. Unde ipse Ioannes Baptista dicit, [[Jn 1]], *ut manifestetur, scilicet Christus, in Israel, propterea veni ego in aqua baptizans*. Concurrentibus enim turbis annuntiabat Christum, quod quidem facilius sic factum est quam si per singulos discurrisset, ut Chrysostomus dicit, super Ioan. Tertio, ut suo Baptismo assuefaceret homines ad Baptismum Christi. Unde Gregorius dicit, in quadam homilia, quod ideo baptizavit Ioannes *ut, praecursionis suae ordinem servans, qui nasciturum dominum nascendo praevenerat, baptizando quoque baptizaturum praeveniret*. Quarto ut, ad poenitentiam homines inducens, homines praepararet ad digne suscipiendum Baptismum Christi. Unde Beda dicit quod, *quantum catechumenis nondum baptizatis prodest doctrina fidei, tantum profuit Baptisma Ioannis ante Baptisma Christi. Quia sicut ille praedicabat poenitentiam, et Baptismum Christi praenuntiabat, et in cognitionem veritatis quae mundo apparuit attrahebat; sic ministri Ecclesiae, qui primo erudiunt, postea peccata eorum redarguunt, deinde in Baptismo Christi remissionem promittunt*.

![[CERF IIIa, q. 38, a. 1#resp.]]

###### ad 1
Ad primum ergo dicendum quod Baptismus Ioannis non erat per se sacramentum, sed quasi quoddam sacramentale, disponens ad Baptismum Christi. Et ideo aliqualiter pertinebat ad legem Christi, non autem ad legem Moysi.

![[CERF IIIa, q. 38, a. 1#ad 1]]

###### ad 2
Ad secundum dicendum quod Ioannes non fuit solum propheta, sed plus quam propheta, ut dicitur [[Mt 11]], fuit enim terminus legis et initium Evangelii. Et ideo magis pertinebat ad eum verbo et opere inducere homines ad legem Christi quam ad observantiam veteris legis.

![[CERF IIIa, q. 38, a. 1#ad 2]]

###### ad 3
Ad tertium dicendum quod Baptismata illa Pharisaeorum erant inania, utpote ad solam munditiam carnis ordinata. Sed Baptismus Ioannis ordinabatur ad munditiam spiritualem, inducebat enim homines ad poenitentiam, ut dictum est.

![[CERF IIIa, q. 38, a. 1#ad 3]]

