---
tags : 
- Summa/IIa-IIæ/q.45/a.4
---

### Articulus 4

###### arg. 1
Ad quartum sic proceditur. Videtur quod sapientia possit esse sine gratia, cum peccato mortali. De his enim quae cum peccato mortali haberi non possunt praecipue sancti gloriantur, secundum illud II ad Cor. I, *gloria nostra haec est, testimonium conscientiae nostrae*. Sed de sapientia non debet aliquis gloriari, secundum illud [[Jr 9]], *non glorietur sapiens in sapientia sua*. Ergo sapientia potest esse sine gratia, cum peccato mortali.

![[CERF IIa-IIæ, q. 45, a. 4#arg. 1]]

###### arg. 2
Praeterea, sapientia importat cognitionem divinorum, ut dictum est. Sed aliqui cum peccato mortali possunt habere cognitionem veritatis divinae, secundum illud [[Rm 1]], *veritatem Dei in iniustitia detinent*. Ergo sapientia potest esse cum peccato mortali.

![[CERF IIa-IIæ, q. 45, a. 4#arg. 2]]

###### arg. 3
Praeterea, Augustinus dicit, in XV de Trin., de caritate loquens, *nullum est isto Dei dono excellentius, solum est quod dividit inter filios regni aeterni et filios perditionis aeternae*. Sed sapientia differt a caritate. Ergo non dividit inter filios regni et filios perditionis. Ergo potest esse cum peccato mortali.

![[CERF IIa-IIæ, q. 45, a. 4#arg. 3]]

###### s.c.
Sed contra est quod dicitur [[Sg 1]], *in malevolam animam non introibit sapientia, nec habitabit in corpore subdito peccatis*.

![[CERF IIa-IIæ, q. 45, a. 4#s.c.]]

###### resp.
Respondeo dicendum quod sapientia quae est donum spiritus sancti, sicut dictum est, facit rectitudinem iudicii circa res divinas, vel per regulas divinas de aliis, ex quadam connaturalitate sive unione ad divina. Quae quidem est per caritatem, ut dictum est. Et ideo sapientia de qua loquimur praesupponit caritatem. Caritas autem non potest esse cum peccato mortali, ut ex supradictis patet. Unde relinquitur quod sapientia de qua loquimur non potest esse cum peccato mortali.

![[CERF IIa-IIæ, q. 45, a. 4#resp.]]

###### ad 1
Ad primum ergo dicendum quod illud intelligendum est de sapientia in rebus mundanis; sive etiam in rebus divinis per rationes humanas. De qua sancti non gloriantur, sed eam se fatentur non habere, secundum illud [[Pr 30]], *sapientia hominum non est mecum*. Gloriantur autem de sapientia divina, secundum illud I ad Cor. I, *factus est nobis sapientia a Deo*.

![[CERF IIa-IIæ, q. 45, a. 4#ad 1]]

###### ad 2
Ad secundum dicendum quod ratio illa procedit de cognitione divinorum quae habetur per studium et inquisitionem rationis. Quae potest haberi cum peccato mortali, non autem illa sapientia de qua loquimur.

![[CERF IIa-IIæ, q. 45, a. 4#ad 2]]

###### ad 3
Ad tertium dicendum quod sapientia, etsi differat a caritate, tamen praesupponit eam; et ex hoc ipso dividit inter filios perditionis et regni.

![[CERF IIa-IIæ, q. 45, a. 4#ad 3]]

