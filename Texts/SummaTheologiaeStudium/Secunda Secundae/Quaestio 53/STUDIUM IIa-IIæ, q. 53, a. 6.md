---
tags : 
- Summa/IIa-IIæ/q.53/a.6
---

### Articulus 6

###### arg. 1
Ad sextum sic proceditur. Videtur quod praedicta vitia non oriantur ex luxuria. Inconstantia enim oritur ex invidia, ut dictum est. Sed invidia est vitium distinctum a luxuria. Ergo praedicta vitia non oriuntur ex luxuria.

![[CERF IIa-IIæ, q. 53, a. 6#arg. 1]]

###### arg. 2
Praeterea, [[Jc 1]] dicitur, *vir duplex animo inconstans est in omnibus viis suis*. Sed duplicitas non videtur ad luxuriam pertinere, sed magis ad dolositatem, quae est filia avaritiae, secundum Gregorium, XXXI Moral. Ergo praedicta vitia non oriuntur ex luxuria.

![[CERF IIa-IIæ, q. 53, a. 6#arg. 2]]

###### arg. 3
Praeterea, praedicta vitia pertinent ad defectum rationis. Sed vitia spiritualia propinquiora sunt rationi quam vitia carnalia. Ergo praedicta vitia magis oriuntur ex vitiis spiritualibus quam ex vitiis carnalibus.

![[CERF IIa-IIæ, q. 53, a. 6#arg. 3]]

###### s.c.
Sed contra est quod Gregorius, XXXI Moral., ponit praedicta vitia ex luxuria oriri.

![[CERF IIa-IIæ, q. 53, a. 6#s.c.]]

###### resp.
Respondeo dicendum quod, sicut philosophus dicit, in VI Ethic., *delectatio maxime corrumpit existimationem prudentiae*, et praecipue delectatio quae est in venereis, quae totam animam absorbet et trahit ad sensibilem delectationem; perfectio autem prudentiae, et cuiuslibet intellectualis virtutis, consistit in abstractione a sensibilibus. Unde cum praedicta vitia pertineant ad defectum prudentiae et rationis practicae, sicut habitum est, sequitur quod ex luxuria maxime oriantur.

![[CERF IIa-IIæ, q. 53, a. 6#resp.]]

###### ad 1
Ad primum ergo dicendum quod invidia et ira causant inconstantiam pertrahendo rationem ad aliud, sed luxuria causat inconstantiam totaliter extinguendo iudicium rationis. Unde philosophus dicit, in VII Ethic., quod *incontinens irae audit quidem rationem, sed non perfecte, incontinens autem concupiscentiae totaliter eam non audit*.

![[CERF IIa-IIæ, q. 53, a. 6#ad 1]]

###### ad 2
Ad secundum dicendum quod etiam duplicitas animi est quoddam consequens ad luxuriam, sicut et inconstantia, prout duplicitas animi importat vertibilitatem animi ad diversa. Unde et Terentius dicit, in eunucho, quod *in amore est bellum, et rursus pax et indutiae*.

![[CERF IIa-IIæ, q. 53, a. 6#ad 2]]

###### ad 3
Ad tertium dicendum quod vitia carnalia intantum magis extinguunt iudicium rationis inquantum longius abducunt a ratione.

![[CERF IIa-IIæ, q. 53, a. 6#ad 3]]

