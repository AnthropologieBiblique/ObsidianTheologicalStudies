---
tags : 
- Summa/IIa-IIæ/q.83/a.5
---

### Articulus 5

###### arg. 1
Ad quintum sic proceditur. Videtur quod in oratione nihil determinate a Deo petere debeamus. Quia, ut Damascenus dicit, *oratio est petitio decentium a Deo*. Unde inefficax est oratio per quam petitur id quod non expedit, secundum illud [[Jc 4]], *petitis et non accipitis, eo quod male petatis*. Sed sicut dicitur [[Rm 8]]. *Nam quid oremus sicut oportet, nescimus*. Ergo non debemus aliquid orando determinate petere.

![[CERF IIa-IIæ, q. 83, a. 5#arg. 1]]

###### arg. 2
Praeterea, quicumque aliquid determinate ab alio petit, nititur voluntatem ipsius inclinare ad faciendum id quod ipse vult. Non autem ad hoc tendere debemus ut Deus velit quod nos volumus, sed magis ut nos velimus quod Deus vult, ut dicit Glossa, super illud Psalm., *exultate, iusti, in domino*. Ergo non debemus aliquid determinatum a Deo petere.

![[CERF IIa-IIæ, q. 83, a. 5#arg. 2]]

###### arg. 3
Praeterea, mala a Deo petenda non sunt, ad bona autem Deus ipse nos invitat. Frustra autem ab aliquo petitur ad quod accipiendum invitatur. Ergo non est determinate aliquid a Deo in oratione petendum.

![[CERF IIa-IIæ, q. 83, a. 5#arg. 3]]

###### s.c.
Sed contra est quod dominus, [[Mt 6]] et [[Lc 11]], docuit discipulos determinate petere ea quae continentur in petitionibus orationis dominicae.

![[CERF IIa-IIæ, q. 83, a. 5#s.c.]]

###### resp.
Respondeo dicendum quod, sicut maximus Valerius refert, *Socrates nihil ultra petendum a diis immortalibus arbitrabatur quam ut bona tribuerent, quia hi demum scirent quid unicuique esset utile; nos autem plerumque id votis expetere quod non impetrasse melius foret*. Quae quidem sententia aliqualiter vera est, quantum ad illa quae possunt malum eventum habere, quibus etiam homo potest male et bene uti, sicut divitiae, quae, ut ibidem dicitur, *multis exitio fuere; honores, qui complures pessumdederunt; regna, quorum exitus saepe miserabiles cernuntur; splendida coniugia, quae nonnunquam funditus domos evertunt*. Sunt tamen quaedam bona quibus homo male uti non potest, quae scilicet malum eventum habere non possunt. Haec autem sunt quibus beatificamur et quibus beatitudinem meremur. Quae quidem sancti orando absolute petunt, secundum illud, *ostende faciem tuam, et salvi erimus*; et iterum, *deduc me in semitam mandatorum tuorum*.

![[CERF IIa-IIæ, q. 83, a. 5#resp.]]

###### ad 1
Ad primum ergo dicendum quod licet homo ex se scire non possit quid orare debeat, spiritus tamen, ut ibidem dicitur, in hoc adiuvat infirmitatem nostram quod, inspirando nobis sancta desideria, recte postulare nos facit. Unde dominus dicit, [[Jn 4]], quod *veros adoratores adorare oportet in spiritu et veritate*.

![[CERF IIa-IIæ, q. 83, a. 5#ad 1]]

###### ad 2
Ad secundum dicendum quod cum orando petimus aliqua quae pertinent ad nostram salutem, conformamus voluntatem nostram voluntati Dei, de quo dicitur, [[1 Tm 2]], quod *vult omnes homines salvos fieri*.

![[CERF IIa-IIæ, q. 83, a. 5#ad 2]]

###### ad 3
Ad tertium dicendum quod sic ad bona Deus nos invitat quod ad ea non passibus corporis, sed piis desideriis et devotis orationibus accedamus.

![[CERF IIa-IIæ, q. 83, a. 5#ad 3]]

