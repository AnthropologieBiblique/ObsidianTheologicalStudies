---
tags : 
- Summa/IIa-IIæ/q.67/a.3
---

### Articulus 3

###### arg. 1
Ad tertium sic proceditur. Videtur quod iudex possit aliquem iudicare etiam si non sit alius accusator. Humana enim iustitia derivatur a iustitia divina. Sed Deus peccatores iudicat etiam si nullus sit accusator. Ergo videtur quod homo possit in iudicio alium condemnare etiam si non adsit accusator.

![[CERF IIa-IIæ, q. 67, a. 3#arg. 1]]

###### arg. 2
Praeterea, accusator requiritur in iudicio ad hoc quod deferat crimen ad iudicem. Sed quandoque potest crimen ad iudicem devenire alio modo quam per accusationem, sicut per denuntiationem vel per infamiam, vel etiam si ipse iudex videat. Ergo iudex potest aliquem condemnare absque accusatore.

![[CERF IIa-IIæ, q. 67, a. 3#arg. 2]]

###### arg. 3
Praeterea, facta sanctorum in Scripturis narrantur quasi quaedam exemplaria humanae vitae. Sed Daniel simul fuit accusator et iudex contra iniquos senes, ut patet Dan. XIII. Ergo non est contra iustitiam si aliquis aliquem damnet tanquam iudex, et ipsemet sit accusator.

![[CERF IIa-IIæ, q. 67, a. 3#arg. 3]]

###### s.c.
Sed contra est quod, I ad Cor. V, Ambrosius, exponens sententiam apostoli de fornicatore, dicit quod *iudicis non est sine accusatore damnare, quia dominus Iudam, cum fuisset fur, quia non est accusatus, minime abiecit*.

![[CERF IIa-IIæ, q. 67, a. 3#s.c.]]

###### resp.
Respondeo dicendum quod iudex est interpres iustitiae, unde sicut philosophus dicit, in V Ethic., *ad iudicem confugiunt sicut ad quandam iustitiam animatam*. Iustitia autem, sicut supra habitum est, non est ad seipsum, sed ad alterum. Et ideo oportet quod iudex inter aliquos duos diiudicet, quod quidem fit cum unus est actor et alius est reus. Et ideo in criminibus non potest aliquem iudicio condemnare iudex nisi habeat accusatorem, secundum illud [[Ac 25]], *non est consuetudo Romanis damnare aliquem hominem prius quam is qui accusatur praesentes habeat accusatores, locumque defendendi accipiat ad abluenda crimina quae ei obiiciebantur*.

![[CERF IIa-IIæ, q. 67, a. 3#resp.]]

###### ad 1
Ad primum ergo dicendum quod Deus in suo iudicio utitur conscientia peccantis quasi accusatore, secundum illud [[Rm 2]], *inter se invicem cogitationum accusantium, aut etiam defendentium*. Vel etiam evidentia facti quantum ad ipsum, secundum illud [[Gn 4]] *vox sanguinis fratris tui Abel clamat ad me de terra*.

![[CERF IIa-IIæ, q. 67, a. 3#ad 1]]

###### ad 2
Ad secundum dicendum quod publica infamia habet locum accusatoris. Unde super illud [[Gn 4]], *vox sanguinis fratris tui* etc., dicit Glossa, *evidentia patrati sceleris accusatore non eget*. In denuntiatione vero, sicut supra dictum est, non intenditur punitio peccantis, sed emendatio, et ideo nihil agitur contra eum cuius peccatum denuntiatur, sed pro eo. Et ideo non est ibi necessarius accusator. Poena autem infertur propter rebellionem ad Ecclesiam, quae, quia est manifesta, tenet locum accusatoris. Ex eo autem quod ipse iudex videt, non potest procedere ad sententiam ferendam, nisi secundum ordinem publici iudicii.

![[CERF IIa-IIæ, q. 67, a. 3#ad 2]]

###### ad 3
Ad tertium dicendum quod Deus in suo iudicio procedit ex propria notitia veritatis, non autem homo, ut supra dictum est. Et ideo homo non potest esse simul accusator, iudex et testis, sicut Deus. Daniel autem accusator fuit simul et iudex quasi divini iudicii executor, cuius instinctu movebatur, ut dictum est.

![[CERF IIa-IIæ, q. 67, a. 3#ad 3]]

