---
tags : 
- Summa/IIa-IIæ/q.149/a.1
---

### Articulus 1

###### arg. 1
Ad primum sic proceditur. Videtur quod materia propria sobrietatis non sit potus. Dicitur enim [[Rm 12]]. *Non plus sapere quam oportet sapere, sed sapere ad sobrietatem*. Ergo sobrietas est etiam circa sapientiam, et non solum circa potum.

![[CERF IIa-IIæ, q. 149, a. 1#arg. 1]]

###### arg. 2
Praeterea, [[Sg 8]] dicitur de Dei sapientia quod *sobrietatem et prudentiam docet, iustitiam et virtutem*, ubi sobrietatem ponit pro temperantia. Sed temperantia non solum est circa potus, sed etiam circa cibos et venerea. Ergo sobrietas non solum est circa potus.

![[CERF IIa-IIæ, q. 149, a. 1#arg. 2]]

###### arg. 3
Praeterea, nomen sobrietatis a mensura sumptum esse videtur. Sed in omnibus quae ad nos pertinent debemus mensuram servare, unde dicitur [[Tt 2]], *sobrie et iuste et pie vivamus*, ubi dicit Glossa, *sobrie, in nobis*, et [[1 Tm 2]] dicitur, *mulieres in habitu ornato, cum verecundia et sobrietate ornantes se*, et sic videtur sobrietas esse non solum in interioribus, sed etiam in his quae pertinent ad exteriorem habitum. Non ergo propria materia sobrietatis est potus.

![[CERF IIa-IIæ, q. 149, a. 1#arg. 3]]

###### s.c.
Sed contra est quod dicitur [[Si 31]], *aequa vita hominis vinum in sobrietate potatum*.

![[CERF IIa-IIæ, q. 149, a. 1#s.c.]]

###### resp.
Respondeo dicendum quod virtutes quae ab aliqua generali conditione virtutis nominantur, illam materiam specialiter sibi vindicant in qua difficillimum et optimum est conditionem huiusmodi observare, sicut fortitudo pericula mortis, et temperantia delectationes tactus. Nomen autem sobrietatis sumitur a mensura, dicitur enim aliquis sobrius quasi briam, idest mensuram, servans. Et ideo illam materiam specialiter sibi sobrietas adscribit in qua maxime laudabile est mensuram servare. Huiusmodi autem est potus inebriare valens, quia eius usus mensuratus multum confert, et modicus excessus multum laedit, quia impedit usum rationis, magis etiam quam excessus cibi. Unde dicitur [[Si 31]], *sanitas est animae et corporis sobrius potus. Vinum multum potatum irritationem et iram et ruinas multas facit*. Et ideo specialiter sobrietas attenditur circa potum, non quemcumque, sed eum qui sua fumositate natus est caput conturbare, sicut vinum et omne quod inebriare potest. Communiter autem sumendo nomen sobrietatis, potest in quacumque materia dici, sicut et supra dictum est de fortitudine et temperantia.

![[CERF IIa-IIæ, q. 149, a. 1#resp.]]

###### ad 1
Ad primum ergo dicendum quod, sicut vinum materiale corporaliter inebriat, ita etiam metaphorice consideratio sapientiae dicitur potus inebrians, propter hoc quod sua delectatione animum allicit, secundum illud Psalmi, *calix meus inebrians quam praeclarus est*, et ideo circa contemplationem sapientiae per similitudinem quandam sobrietas dicitur.

![[CERF IIa-IIæ, q. 149, a. 1#ad 1]]

###### ad 2
Ad secundum dicendum quod omnia quae ad temperantiam proprie pertinent, necessaria sunt praesenti vitae, et eorum excessus nocet. Et ideo in omnibus necessarium est adhibere mensuram, quod pertinet ad officium sobrietatis. Propter quod nomine sobrietatis temperantia significatur. Sed modicus excessus in potu plus nocet quam in aliis. Et ideo sobrietas specialiter est circa potum.

![[CERF IIa-IIæ, q. 149, a. 1#ad 2]]

###### ad 3
Ad tertium dicendum quod, quamvis mensura in omnibus requiratur, non tamen sobrietas proprie in omnibus dicitur, sed in quibus mensura est maxime necessaria.

![[CERF IIa-IIæ, q. 149, a. 1#ad 3]]

