---
tags : 
- Summa/IIa-IIæ/q.18/a.3
---

### Articulus 3

###### arg. 1
Ad tertium sic proceditur. Videtur quod in damnatis sit spes. Diabolus enim est et damnatus et princeps damnatorum, secundum illud [[Mt 25]], *ite, maledicti, in ignem aeternum, qui paratus est Diabolo et Angelis eius*. Sed Diabolus habet spem, secundum illud [[Jb 40]], *ecce spes eius frustrabitur eum*. Ergo videtur quod damnati habeant spem.

![[CERF IIa-IIæ, q. 18, a. 3#arg. 1]]

###### arg. 2
Praeterea, sicut fides potest esse formata et informis, ita et spes. Sed fides informis potest esse in Daemonibus et damnatis, secundum illud [[Jc 2]], *Daemones credunt et contremiscunt*. Ergo videtur quod etiam spes informis potest esse in damnatis.

![[CERF IIa-IIæ, q. 18, a. 3#arg. 2]]

###### arg. 3
Praeterea, nulli hominum post mortem accrescit meritum vel demeritum quod in vita non habuit, secundum illud [[Qo 11]], *si ceciderit lignum ad Austrum aut ad Aquilonem, in quocumque loco ceciderit ibi erit*. Sed multi qui damnabuntur habuerunt in hac vita spem, nunquam desperantes. Ergo etiam in futura vita spem habebunt.

![[CERF IIa-IIæ, q. 18, a. 3#arg. 3]]

###### s.c.
Sed contra est quod spes causat gaudium, secundum illud [[Rm 12]], spe gaudentes. Sed damnati non sunt in gaudio, sed in dolore et luctu, secundum illud [[Is 65]], *servi mei laudabunt prae exultatione cordis, et vos clamabitis prae dolore cordis et prae contritione spiritus ululabitis*. Ergo spes non est in damnatis.

![[CERF IIa-IIæ, q. 18, a. 3#s.c.]]

###### resp.
Respondeo dicendum quod sicut de ratione beatitudinis est ut in ea quietetur voluntas, ita de ratione poenae est ut id quod pro poena infligitur voluntati repugnet. Non potest autem voluntatem quietare, vel ei repugnare, quod ignoratur. Et ideo Augustinus dicit, super Gen. ad Litt., quod Angeli perfecte beati esse non potuerunt in primo statu ante confirmationem, vel miseri ante lapsum, cum non essent praescii sui eventus, requiritur enim ad veram et perfectam beatitudinem ut aliquis certus sit de suae beatitudinis perpetuitate; alioquin voluntas non quietaretur. Similiter etiam, cum perpetuitas damnationis pertineat ad poenam damnatorum, non vere haberet rationem poenae nisi voluntati repugnaret, quod esse non posset si perpetuitatem suae damnationis ignorarent. Et ideo ad conditionem miseriae damnatorum pertinet ut ipsi sciant quod nullo modo possunt damnationem evadere et ad beatitudinem pervenire, unde dicitur [[Jb 15]], *non credit quod reverti possit de tenebris ad lucem*. Unde patet quod non possunt apprehendere beatitudinem ut bonum possibile, sicut nec beati ut bonum futurum. Et ideo neque in beatis neque in damnatis est spes. Sed in viatoribus sive sint in vita ista sive in Purgatorio, potest esse spes, quia utrobique apprehendunt beatitudinem ut futurum possibile.

![[CERF IIa-IIæ, q. 18, a. 3#resp.]]

###### ad 1
Ad primum ergo dicendum quod, sicut Gregorius dicit, XXXIII Moral., hoc dicitur de Diabolo secundum membra eius, quorum spes annullabitur. Vel si intelligatur de ipso Diabolo, potest referri ad spem qua sperat se de sanctis victoriam obtinere, secundum illud quod supra praemiserat, *habet fiduciam quod Iordanis influat in os eius*. Haec autem non est spes de qua loquimur.

![[CERF IIa-IIæ, q. 18, a. 3#ad 1]]

###### ad 2
Ad secundum dicendum quod, sicut Augustinus dicit, in Enchirid., *fides est et malarum rerum et bonarum, et praeteritarum et praesentium et futurarum, et suarum et alienarum, sed spes non est nisi rerum bonarum futurarum ad se pertinentium*. Et ideo magis potest esse fides informis in damnatis quam spes, quia bona divina non sunt eis futura possibilia, sed sunt eis absentia.

![[CERF IIa-IIæ, q. 18, a. 3#ad 2]]

###### ad 3
Ad tertium dicendum quod defectus spei in damnatis non variat demeritum, sicut nec evacuatio spei in beatis auget meritum, sed utrumque contingit propter mutationem status.

![[CERF IIa-IIæ, q. 18, a. 3#ad 3]]

