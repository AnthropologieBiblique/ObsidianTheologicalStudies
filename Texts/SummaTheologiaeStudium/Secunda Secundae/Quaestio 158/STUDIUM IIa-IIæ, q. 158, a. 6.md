---
tags : 
- Summa/IIa-IIæ/q.158/a.6
---

### Articulus 6

###### arg. 1
Ad sextum sic proceditur. Videtur quod ira non debeat poni inter vitia capitalia. Ira enim ex tristitia nascitur. Sed tristitia est vitium capitale, quod dicitur acedia. Ergo ira non debet poni vitium capitale.

![[CERF IIa-IIæ, q. 158, a. 6#arg. 1]]

###### arg. 2
Praeterea, odium est gravius peccatum quam ira. Ergo magis debet poni vitium capitale quam ira.

![[CERF IIa-IIæ, q. 158, a. 6#arg. 2]]

###### arg. 3
Praeterea, super illud Proverb. XXIX, vir iracundus provocat rixas, dicit Glossa, *ianua est omnium vitiorum iracundia, qua clausa, virtutibus intrinsecus dabitur quies; aperta, ad omne facinus armabitur animus*. Nullum autem vitium capitale est principium omnium peccatorum, sed quorundam determinate. Ergo ira non debet poni inter vitia capitalia.

![[CERF IIa-IIæ, q. 158, a. 6#arg. 3]]

###### s.c.
Sed contra est quod Gregorius, XXXI Moral., ponit iram inter vitia capitalia.

![[CERF IIa-IIæ, q. 158, a. 6#s.c.]]

###### resp.
Respondeo dicendum quod, sicut ex praemissis patet, vitium capitale dicitur ex quo multa vitia oriuntur. Habet autem hoc ira, quod ex ea multa vitia oriri possint, duplici ratione. Primo, ex parte sui obiecti, quod multum habet de ratione appetibilitatis, inquantum scilicet vindicta appetitur sub ratione iusti et honesti, quod sua dignitate allicit, ut supra habitum est. Alio modo, ex suo impetu, quo mentem praecipitat ad inordinata quaecumque agenda. Unde manifestum est quod ira est vitium capitale.

![[CERF IIa-IIæ, q. 158, a. 6#resp.]]

###### ad 1
Ad primum ergo dicendum quod illa tristitia ex qua oritur ira, ut plurimum, non est acediae vitium, sed passio tristitiae, quae consequitur ex iniuria illata.

![[CERF IIa-IIæ, q. 158, a. 6#ad 1]]

###### ad 2
Ad secundum dicendum quod, sicut ex supra dictis patet, ad rationem vitii capitalis pertinet quod habeat finem multum appetibilem, ut sic propter appetitum eius multa peccata committantur. Ira autem, quae appetit malum sub ratione boni, habet finem magis appetibilem quam odium, quod appetit malum sub ratione mali. Et ideo magis est vitium capitale ira quam odium.

![[CERF IIa-IIæ, q. 158, a. 6#ad 2]]

###### ad 3
Ad tertium dicendum quod ira dicitur esse ianua vitiorum per accidens, scilicet removendo prohibens, idest impediendo iudicium rationis, per quod homo retrahitur a malis. Directe autem et per se est causa aliquorum specialium peccatorum, quae dicuntur filiae eius.

![[CERF IIa-IIæ, q. 158, a. 6#ad 3]]

