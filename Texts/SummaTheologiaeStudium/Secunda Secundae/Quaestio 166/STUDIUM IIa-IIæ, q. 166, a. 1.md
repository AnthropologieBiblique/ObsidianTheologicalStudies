---
tags : 
- Summa/IIa-IIæ/q.166/a.1
---

### Articulus 1

###### arg. 1
Ad primum sic proceditur. Videtur quod materia studiositatis non sit proprie cognitio. Studiosus enim dicitur aliquis ex eo quod adhibet studium aliquibus rebus. Sed in qualibet materia debet homo studium adhibere, ad hoc quod recte faciat quod est faciendum. Ergo videtur quod non sit specialis materia studiositatis cognitio.

![[CERF IIa-IIæ, q. 166, a. 1#arg. 1]]

###### arg. 2
Praeterea, studiositas curiositati opponitur. Sed curiositas, quae a cura dicitur, potest esse etiam circa ornatum vestium, et circa alia huiusmodi quae pertinent ad corpus, unde apostolus dicit, [[Rm 13]], *carnis curam ne feceritis in desideriis*. Ergo studiositas non est solum circa cognitionem.

![[CERF IIa-IIæ, q. 166, a. 1#arg. 2]]

###### arg. 3
Praeterea, [[Jr 6]] dicitur, *a minori usque ad maiorem, omnes avaritiae student*. Sed avaritia non est proprie circa cognitionem, sed magis circa possessionem divitiarum, ut supra habitum est. Ergo studiositas, quae a studio dicitur, non est proprie circa cognitionem.

![[CERF IIa-IIæ, q. 166, a. 1#arg. 3]]

###### s.c.
Sed contra est quod dicitur [[Pr 27]], *stude sapientiae, fili mi, et laetifica cor meum, ut possis respondere sermonem*. Sed eadem studiositas est quae laudatur ut virtus, et ad quam lex invitat. Ergo studiositas proprie est circa cognitionem.

![[CERF IIa-IIæ, q. 166, a. 1#s.c.]]

###### resp.
Respondeo dicendum quod studium praecipue importat vehementem applicationem mentis ad aliquid. Mens autem non applicatur ad aliquid nisi cognoscendo illud. Unde per prius mens applicatur ad cognitionem, secundario autem applicatur ad ea in quibus homo per cognitionem dirigitur. Et ideo studium per prius respicit cognitionem, et per posterius quaecumque alia ad quae operanda directione cognitionis indigemus. Virtutes autem proprie sibi attribuunt illam materiam circa quam primo et principaliter sunt, sicut fortitudo pericula mortis, et temperantia delectationem tactus. Et ideo studiositas proprie dicitur circa cognitionem.

![[CERF IIa-IIæ, q. 166, a. 1#resp.]]

###### ad 1
Ad primum ergo dicendum quod circa alias materias non potest aliquid recte fieri, nisi secundum quod est praeordinatum per rationem cognoscentem. Et ideo per prius studiositas cognitionem respicit, cuicumque materiae studium adhibeatur.

![[CERF IIa-IIæ, q. 166, a. 1#ad 1]]

###### ad 2
Ad secundum dicendum quod ex affectu hominis trahitur mens eius ad intendendum his ad quae afficitur, secundum illud [[Mt 6]], *ubi est thesaurus tuus, ibi est et cor tuum*. Et quia ad ea quibus caro fovetur, maxime homo afficitur, consequens est quod cogitatio hominis versetur praecipue circa ea quibus caro fovetur, ut scilicet homo inquirat qualiter homo optime possit carni suae subvenire. Et secundum hoc, curiositas ponitur circa ea quae ad carnem pertinent, ratione eorum quae ad cognitionem pertinent.

![[CERF IIa-IIæ, q. 166, a. 1#ad 2]]

###### ad 3
Ad tertium dicendum quod avaritia inhiat ad lucra conquirenda, ad quod maxime necessaria est quaedam peritia terrenarum rerum. Et secundum hoc, studium attribuitur his quae ad avaritiam spectant.

![[CERF IIa-IIæ, q. 166, a. 1#ad 3]]

