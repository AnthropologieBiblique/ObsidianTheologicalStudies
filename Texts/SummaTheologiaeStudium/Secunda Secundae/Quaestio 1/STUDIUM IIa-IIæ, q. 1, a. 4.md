---
tags : 
- Summa/IIa-IIæ/q.1/a.4
---

### Articulus 4

###### arg. 1
Ad quartum sic proceditur. Videtur quod obiectum fidei sit aliquid visum. Dicit enim dominus Thomae, [[Jn 20]], *quia vidisti me, credidisti*. Ergo et de eodem est visio et fides.

![[CERF IIa-IIæ, q. 1, a. 4#arg. 1]]

###### arg. 2
Praeterea, apostolus, I ad Cor. XIII, dicit, *videmus nunc per speculum in aenigmate*. Et loquitur de cognitione fidei. Ergo id quod creditur videtur.

![[CERF IIa-IIæ, q. 1, a. 4#arg. 2]]

###### arg. 3
Praeterea, fides est quoddam spirituale lumen. Sed quolibet lumine aliquid videtur. Ergo fides est de rebus visis.

![[CERF IIa-IIæ, q. 1, a. 4#arg. 3]]

###### arg. 4
Praeterea, quilibet sensus visus nominatur, ut Augustinus dicit, in libro de Verb. Dom. Sed fides est de auditis, secundum illud ad [[Rm 10]], fides ex auditu. Ergo fides est de rebus visis.

![[CERF IIa-IIæ, q. 1, a. 4#arg. 4]]

###### s.c.
Sed contra est quod apostolus dicit, ad [[He 11]], quod *fides est argumentum non apparentium*.

![[CERF IIa-IIæ, q. 1, a. 4#s.c.]]

###### resp.
Respondeo dicendum quod fides importat assensum intellectus ad id quod creditur. Assentit autem alicui intellectus dupliciter. Uno modo, quia ad hoc movetur ab ipso obiecto, quod est vel per seipsum cognitum, sicut patet in principiis primis, quorum est intellectus; vel est per aliud cognitum, sicut patet de conclusionibus, quarum est scientia. Alio modo intellectus assentit alicui non quia sufficienter moveatur ab obiecto proprio, sed per quandam electionem voluntarie declinans in unam partem magis quam in aliam. Et si quidem hoc fit cum dubitatione et formidine alterius partis, erit opinio, si autem fit cum certitudine absque tali formidine, erit fides. Illa autem videri dicuntur quae per seipsa movent intellectum nostrum vel sensum ad sui cognitionem. Unde manifestum est quod nec fides nec opinio potest esse de visis aut secundum sensum aut secundum intellectum.

![[CERF IIa-IIæ, q. 1, a. 4#resp.]]

###### ad 1
Ad primum ergo dicendum quod *Thomas aliud vidit et aliud credidit. Hominem vidit et Deum credens confessus est, cum dixit, dominus meus et Deus meus*.

![[CERF IIa-IIæ, q. 1, a. 4#ad 1]]

###### ad 2
Ad secundum dicendum quod ea quae subsunt fidei dupliciter considerari possunt. Uno modo, in speciali, et sic non possunt esse simul visa et credita, sicut dictum est. Alio modo, in generali, scilicet sub communi ratione credibilis. Et sic sunt visa ab eo qui credit, non enim crederet nisi videret ea esse credenda, vel propter evidentiam signorum vel propter aliquid huiusmodi.

![[CERF IIa-IIæ, q. 1, a. 4#ad 2]]

###### ad 3
Ad tertium dicendum quod lumen fidei facit videre ea quae creduntur. Sicut enim per alios habitus virtutum homo videt illud quod est sibi conveniens secundum habitum illum, ita etiam per habitum fidei inclinatur mens hominis ad assentiendum his quae conveniunt rectae fidei et non aliis.

![[CERF IIa-IIæ, q. 1, a. 4#ad 3]]

###### ad 4
Ad quartum dicendum quod auditus est verborum significantium ea quae sunt fidei, non autem est ipsarum rerum de quibus est fides. Et sic non oportet ut huiusmodi res sint visae.

![[CERF IIa-IIæ, q. 1, a. 4#ad 4]]

