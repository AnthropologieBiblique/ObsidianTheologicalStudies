---
tags : 
- Summa/IIa-IIæ/q.108/a.1
---

### Articulus 1

###### arg. 1
Ad primum sic proceditur. Videtur quod vindicatio non sit licita. Quicumque enim usurpat sibi quod Dei est, peccat. Sed vindicta pertinet ad Deum, dicitur enim [[Dt 32]], secundum aliam litteram, *mihi vindictam, et ego retribuam*. Ergo omnis vindicatio est illicita.

![[CERF IIa-IIæ, q. 108, a. 1#arg. 1]]

###### arg. 2
Praeterea, ille de quo vindicta sumitur, non toleratur. Sed mali sunt tolerandi, quia super illud [[Ct 2]], sicut lilium inter spinas, dicit Glossa, *non fuit bonus qui malos tolerare non potuit*. Ergo vindicta non est sumenda de malis.

![[CERF IIa-IIæ, q. 108, a. 1#arg. 2]]

###### arg. 3
Praeterea, vindicta per poenas fit, ex quibus causatur timor servilis. Sed lex nova non est lex timoris, sed amoris, ut Augustinus dicit, contra Adamantum. Ergo, ad minus in novo testamento, vindicta fieri non debet.

![[CERF IIa-IIæ, q. 108, a. 1#arg. 3]]

###### arg. 4
Praeterea, ille dicitur se vindicare qui iniurias suas ulciscitur. Sed, ut videtur, non licet etiam iudici in se delinquentes punire, dicit enim Chrysostomus, super Matth., *discamus exemplo Christi nostras iniurias magnanimiter sustinere, Dei autem iniurias nec usque ad auditum sufferre*. Ergo vindicatio videtur esse illicita.

![[CERF IIa-IIæ, q. 108, a. 1#arg. 4]]

###### arg. 5
Praeterea, peccatum multitudinis magis est nocivum quam peccatum unius tantum, dicitur enim [[Si 26]], *a tribus timuit cor meum, zelaturam civitatis, et collectionem populi*. Sed de peccato multitudinis non est vindicta sumenda, quia super illud [[Mt 13]], *sinite utraque crescere, ne forte eradicetis triticum*, dicit Glossa quod multitudo non est excommunicanda, nec princeps. Ergo nec alia vindicatio est licita.

![[CERF IIa-IIæ, q. 108, a. 1#arg. 5]]

###### s.c.
Sed contra, nihil est expectandum a Deo nisi quod est bonum et licitum. Sed vindicta de hostibus est expectanda a Deo, dicitur enim [[Lc 18]], *Deus non faciet vindictam electorum suorum clamantium ad se* die ac nocte? Quasi diceret, immo faciet. Ergo vindicatio non est per se mala et illicita.

![[CERF IIa-IIæ, q. 108, a. 1#s.c.]]

###### resp.
Respondeo dicendum quod vindicatio fit per aliquod poenale malum inflictum peccanti. Est ergo in vindicatione considerandus vindicantis animus. Si enim eius intentio feratur principaliter in malum illius de quo vindictam sumit, et ibi quiescat, est omnino illicitum, quia delectari in malo alterius pertinet ad odium, quod caritati repugnat, qua omnes homines debemus diligere. Nec aliquis excusatur si malum intendat illius qui sibi iniuste intulit malum, sicut non excusatur aliquis per hoc quod odit se odientem. Non enim debet homo in alium peccare, propter hoc quod ille peccavit prius in ipsum, hoc enim est vinci a malo, quod apostolus prohibet, [[Rm 12]], dicens, *noli vinci a malo, sed vince in bono malum*. Si vero intentio vindicantis feratur principaliter ad aliquod bonum, ad quod pervenitur per poenam peccantis, puta ad emendationem peccantis, vel saltem ad cohibitionem eius et quietem aliorum, et ad iustitiae conservationem et Dei honorem, potest esse vindicatio licita, aliis debitis circumstantiis servatis.

![[CERF IIa-IIæ, q. 108, a. 1#resp.]]

###### ad 1
Ad primum ergo dicendum quod ille qui secundum gradum sui ordinis vindictam exercet in malos, non usurpat sibi quod Dei est, sed utitur potestate sibi divinitus concessa, dicitur enim [[Rm 13]], de principe terreno, quod *Dei minister est, vindex in iram ei qui male agit*. Si autem praeter ordinem divinae institutionis aliquis vindictam exerceat, usurpat sibi quod Dei est, et ideo peccat.

![[CERF IIa-IIæ, q. 108, a. 1#ad 1]]

###### ad 2
Ad secundum dicendum quod mali tolerantur a bonis in hoc quod ab eis proprias iniurias patienter sustinent, secundum quod oportet, non autem tolerant eos ut sustineant iniurias Dei et proximorum. Dicit enim Chrysostomus, super Matth., *in propriis iniuriis esse quempiam patientem, laudabile est, iniurias autem Dei dissimulare nimis est impium*.

![[CERF IIa-IIæ, q. 108, a. 1#ad 2]]

###### ad 3
Ad tertium dicendum quod lex Evangelii est lex amoris. Ideo illis qui ex amore bonum operantur, qui soli proprie ad Evangelium pertinent, non est timor incutiendus per poenas, sed solum illis qui ex amore non moventur ad bonum, qui, etsi numero sint de Ecclesia, non tamen merito.

![[CERF IIa-IIæ, q. 108, a. 1#ad 3]]

###### ad 4
Ad quartum dicendum quod iniuria quae infertur personae alicui quandoque redundat in Deum et in Ecclesiam, et tunc debet aliquis propriam iniuriam ulcisci. Sicut patet de Elia, qui fecit ignem descendere super eos qui venerant ad ipsum capiendum, ut legitur [[2R 1]]. Et similiter Elisaeus maledixit pueris eum irridentibus, ut habetur [[2R 1]]. Et Silvester Papa excommunicavit eos qui eum in exilium miserunt, ut habetur XXIII, qu. IV. Inquantum vero iniuria in aliquem illata ad eius personam pertinet, debet eam tolerare patienter, si expediat. Huiusmodi enim praecepta patientiae intelligenda sunt secundum praeparationem animi, ut Augustinus dicit, in libro de Serm. Dom. in monte.

![[CERF IIa-IIæ, q. 108, a. 1#ad 4]]

###### ad 5
Ad quintum dicendum quod quando tota multitudo peccat, est de ea vindicta sumenda vel quantum ad totam multitudinem, sicut Aegyptii submersi sunt in mari rubro persequentes filios Israel, ut habetur [[Ex 14]], et sicut Sodomitae universaliter perierunt, vel quantum ad magnam multitudinis partem, sicut patet [[Ex 14]], in poena eorum qui vitulum adoraverunt. Quandoque vero, si speretur multorum correctio, debet severitas vindictae exerceri in aliquos paucos principaliores, quibus punitis ceteri terreantur, sicut dominus, [[Nb 25]], mandavit suspendi principes populi pro peccato multitudinis. Si autem non tota multitudo peccavit, sed pro parte, tunc, si possunt mali secerni a bonis, debet in eos vindicta exerceri, si tamen hoc fieri possit sine scandalo aliorum. Alioquin, parcendum est multitudini, et detrahendum severitati. Et eadem ratio est de principe, quem sequitur multitudo. Tolerandum enim est peccatum eius, si sine scandalo multitudinis puniri non posset, nisi forte esset tale peccatum principis quod magis noceret multitudini, vel spiritualiter vel temporaliter, quam scandalum quod exinde timeretur.

![[CERF IIa-IIæ, q. 108, a. 1#ad 5]]

