---
tags : 
- Summa/IIa-IIæ/q.103/a.2
---

### Articulus 2

###### arg. 1
Ad secundum sic proceditur. Videtur quod honor non proprie debeatur superioribus. Angelus enim est superior quolibet homine viatore, secundum illud [[Mt 11]], *qui minor est in regno caelorum, est maior Ioanne Baptista*. Sed Angelus prohibuit Ioannem volentem se honorare, ut patet Apoc. ult. Ergo honor non debetur superioribus.

![[CERF IIa-IIæ, q. 103, a. 2#arg. 1]]

###### arg. 2
Praeterea, honor debetur alicui in testimonium virtutis, ut dictum est. Sed quandoque contingit quod superiores non sunt virtuosi. Ergo eis non debetur honor. Sicut nec Daemonibus, qui tamen superiores sunt nobis ordine naturae.

![[CERF IIa-IIæ, q. 103, a. 2#arg. 2]]

###### arg. 3
Praeterea, apostolus dicit, [[Rm 12]], honore invicem praevenientes. Et [[1 P 2]], omnes honorate. Sed hoc non esset servandum si solis superioribus honor deberetur. Ergo honor non debetur proprie superioribus.

![[CERF IIa-IIæ, q. 103, a. 2#arg. 3]]

###### arg. 4
Praeterea, Tobiae I dicitur quod *Tobias habebat decem talenta ex his quibus erat honoratus a rege*. Legitur etiam [[Est 6]], quod Assuerus honoravit Mardochaeum, et coram eo fecit clamari, *hoc honore dignus est quem rex honorare voluerit*. Ergo honor exhibetur etiam inferioribus. Et ita non videtur quod honor proprie superioribus debeatur.

![[CERF IIa-IIæ, q. 103, a. 2#arg. 4]]

###### s.c.
Sed contra est quod philosophus dicit, in I Ethic., quod honor debetur optimis.

![[CERF IIa-IIæ, q. 103, a. 2#s.c.]]

###### resp.
Respondeo dicendum quod, sicut dictum est, honor nihil est aliud quam quaedam protestatio de excellentia bonitatis alicuius. Potest autem alicuius excellentia considerari non solum per comparationem ad honorantem, ut scilicet sit excellentior eo qui honoratur, sed etiam secundum se, vel per comparationem ad aliquos alios. Et secundum hoc, honor semper debetur alicui propter aliquam excellentiam vel superioritatem. Non enim oportet quod ille qui honoratur sit excellentior honorante, sed forte quibusdam aliis; vel etiam ipso honorante quantum ad aliquid, et non simpliciter.

![[CERF IIa-IIæ, q. 103, a. 2#resp.]]

###### ad 1
Ad primum ergo dicendum quod Angelus prohibuit Ioannem non a quacumque honoratione, sed ab honoratione adorationis latriae, quae debetur Deo. Vel etiam ab honoratione duliae, ut ostenderet ipsius Ioannis dignitatem, qua per Christum erat Angelis adaequatus, secundum spem gloriae filiorum Dei. Et ideo nolebat ab eo adorari tanquam superior.

![[CERF IIa-IIæ, q. 103, a. 2#ad 1]]

###### ad 2
Ad secundum dicendum quod si praelati sunt mali, non honorantur propter excellentiam propriae virtutis, sed propter excellentiam dignitatis, secundum quam sunt Dei ministri. Et in eis etiam honoratur tota communitas, cui praesunt. Daemones autem sunt irrevocabiliter mali, et pro inimicis habendi magis quam honorandi.

![[CERF IIa-IIæ, q. 103, a. 2#ad 2]]

###### ad 3
Ad tertium dicendum quod in quolibet invenitur aliquid ex quo potest aliquis eum superiorem reputare, secundum illud [[Ph 2]] *in humilitate superiores invicem arbitrantes*. Et secundum hoc etiam omnes se invicem debent honore praevenire.

![[CERF IIa-IIæ, q. 103, a. 2#ad 3]]

###### ad 4
Ad quartum dicendum quod privatae personae interdum honorantur a regibus, non quia sint eis superiores secundum ordinem dignitatis, sed propter aliquam excellentiam virtutis ipsarum. Et secundum hoc honorati sunt Tobias et Mardochaeus a regibus.

![[CERF IIa-IIæ, q. 103, a. 2#ad 4]]

