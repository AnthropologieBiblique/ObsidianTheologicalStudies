---
tags : 
- Summa/IIa-IIæ/q.65/a.3
---

### Articulus 3

###### arg. 1
Ad tertium sic proceditur. Videtur quod non liceat aliquem hominem incarcerare. Actus enim est malus ex genere qui cadit supra indebitam materiam, ut supra dictum est. Sed homo, habens naturalem arbitrii libertatem, est indebita materia incarcerationis, quae libertati repugnat. Ergo illicitum est aliquem incarcerare.

![[CERF IIa-IIæ, q. 65, a. 3#arg. 1]]

###### arg. 2
Praeterea, humana iustitia regulari debet ex divina. Sed sicut dicitur [[Si 15]], *Deus reliquit hominem in manu consilii sui*. Ergo videtur quod non est aliquis coercendus vinculis vel carcere.

![[CERF IIa-IIæ, q. 65, a. 3#arg. 2]]

###### arg. 3
Praeterea, nullus est cohibendus nisi ab opere malo, a quo quilibet licite potest alium impedire. Si ergo incarcerare aliquem esset licitum ad hoc quod cohiberetur a malo, cuilibet esset licitum aliquem incarcerare. Quod patet esse falsum. Ergo et primum.

![[CERF IIa-IIæ, q. 65, a. 3#arg. 3]]

###### s.c.
Sed contra est quod [[Lv 24]] legitur quendam missum fuisse in carcerem propter peccatum blasphemiae.

![[CERF IIa-IIæ, q. 65, a. 3#s.c.]]

###### resp.
Respondeo dicendum quod in bonis corporis tria per ordinem considerantur. Primo quidem, integritas corporalis substantiae, cui detrimentum affertur per occisionem vel mutilationem. Secundo, delectatio vel quies sensus, cui opponitur verberatio, vel quidlibet sensum dolore afficiens. Tertio, motus et usus membrorum, qui impeditur per ligationem vel incarcerationem, seu quamcumque detentionem. Et ideo incarcerare aliquem, vel qualitercumque detinere, est illicitum nisi fiat secundum ordinem iustitiae, aut in poenam aut ad cautelam alicuius mali vitandi.

![[CERF IIa-IIæ, q. 65, a. 3#resp.]]

###### ad 1
Ad primum ergo dicendum quod homo qui abutitur potestate sibi data, meretur eam amittere. Et ideo homo qui peccando abusus est libero usu suorum membrorum, conveniens est incarcerationis materia.

![[CERF IIa-IIæ, q. 65, a. 3#ad 1]]

###### ad 2
Ad secundum dicendum quod Deus quandoque, secundum ordinem suae sapientiae, peccatores cohibet ne possint peccata implere, secundum illud [[Jb 5]], *qui dissipat cogitationes malignorum, ne possint implere manus eorum quod coeperant*. Quandoque vero eos permittit quod volunt agere. Et similiter secundum humanam iustitiam non pro qualibet culpa homines incarcerantur, sed pro aliquibus.

![[CERF IIa-IIæ, q. 65, a. 3#ad 2]]

###### ad 3
Ad tertium dicendum quod detinere hominem ad horam ab aliquo opere illicito statim perpetrando, cuilibet licet, sicut cum aliquis detinet aliquem ne se praecipitet, vel ne alium feriat. Sed simpliciter aliquem includere vel ligare ad eum solum pertinet qui habet disponere universaliter de actibus et vita alterius, quia per hoc impeditur non solum a malis, sed etiam a bonis agendis.

![[CERF IIa-IIæ, q. 65, a. 3#ad 3]]

