---
tags : 
- Summa/IIa-IIæ/q.34/a.1
---

### Articulus 1

###### arg. 1
Ad primum sic proceditur. Videtur quod Deum nullus odio habere possit. Dicit enim Dionysius, IV cap. de Div. Nom., quod *omnibus amabile et diligibile est ipsum bonum et pulchrum*. Sed Deus est ipsa bonitas et pulchritudo. Ergo a nullo odio habetur.

![[CERF IIa-IIæ, q. 34, a. 1#arg. 1]]

###### arg. 2
Praeterea, in apocryphis Esdrae dicitur quod *omnia invocant veritatem, et benignantur in operibus eius*. Sed Deus est ipsa veritas, ut dicitur [[Jn 14]]. Ergo omnes diligunt Deum, et nullus eum odio habere potest.

![[CERF IIa-IIæ, q. 34, a. 1#arg. 2]]

###### arg. 3
Praeterea, odium est aversio quaedam. Sed sicut Dionysius dicit, in IV cap. de Div. Nom., Deus omnia ad seipsum convertit. Ergo nullus eum odio habere potest.

![[CERF IIa-IIæ, q. 34, a. 1#arg. 3]]

###### s.c.
Sed contra est, quod dicitur in Psalm., *superbia eorum qui te oderunt ascendit semper*; et [[Jn 15]], *nunc autem et viderunt et oderunt me et patrem meum*.

![[CERF IIa-IIæ, q. 34, a. 1#s.c.]]

###### resp.
Respondeo dicendum quod, sicut ex supradictis patet, odium est quidam motus appetitivae potentiae, quae non movetur nisi ab aliquo apprehenso. Deus autem dupliciter ab homine apprehendi potest, uno modo, secundum seipsum, puta cum per essentiam videtur; alio modo, per effectus suos, cum scilicet *invisibilia Dei per ea quae facta sunt intellecta conspiciuntur*. Deus autem per essentiam suam est ipsa bonitas, quam nullus habere odio potest, quia de ratione boni est ut ametur. Et ideo impossibile est quod aliquis videns Deum per essentiam eum odio habeat. Sed effectus eius aliqui sunt qui nullo modo possunt esse contrarii voluntati humanae, quia esse, vivere et intelligere est appetibile et amabile omnibus, quae sunt quidam effectus Dei. Unde etiam secundum quod Deus apprehenditur ut auctor horum effectuum, non potest odio haberi. Sunt autem quidam effectus Dei qui repugnant inordinatae voluntati, sicut inflictio poenae; et etiam cohibitio peccatorum per legem divinam, quae repugnat voluntati depravatae per peccatum. Et quantum ad considerationem talium effectuum, ab aliquibus Deus odio haberi potest, inquantum scilicet apprehenditur peccatorum prohibitor et poenarum inflictor.

![[CERF IIa-IIæ, q. 34, a. 1#resp.]]

###### ad 1
Ad primum ergo dicendum quod ratio illa procedit quantum ad illos qui vident Dei essentiam, quae est ipsa essentia bonitatis.

![[CERF IIa-IIæ, q. 34, a. 1#ad 1]]

###### ad 2
Ad secundum dicendum quod ratio illa procedit quantum ad hoc quod apprehenditur Deus ut causa illorum effectuum qui naturaliter ab hominibus amantur, inter quos sunt opera veritatis praebentis suam cognitionem hominibus.

![[CERF IIa-IIæ, q. 34, a. 1#ad 2]]

###### ad 3
Ad tertium dicendum quod Deus convertit omnia ad seipsum inquantum est essendi principium, quia omnia, inquantum sunt, tendunt in Dei similitudinem, qui est ipsum esse.

![[CERF IIa-IIæ, q. 34, a. 1#ad 3]]

