---
tags : 
- Summa/IIa-IIæ/q.153/a.4
---

### Articulus 4

###### arg. 1
Ad quartum sic proceditur. Videtur quod luxuria non sit vitium capitale. Luxuria enim videtur idem esse immunditiae, ut patet per Glossam, [[Ep 5]]. Sed immunditia est filia gulae, ut patet per Gregorium, XXXI Moral. Ergo luxuria non est vitium capitale.

![[CERF IIa-IIæ, q. 153, a. 4#arg. 1]]

###### arg. 2
Praeterea, Isidorus dicit, in libro de summo bono, quod *sicut per superbiam mentis itur in prostitutionem libidinis, ita per humilitatem mentis salva fit castitas carnis*. Sed contra rationem capitalis vitii esse videtur quod ex alio vitio oriatur. Ergo luxuria non est vitium capitale.

![[CERF IIa-IIæ, q. 153, a. 4#arg. 2]]

###### arg. 3
Praeterea, luxuria causatur ex desperatione, secundum illud [[Ep 4]], *qui, desperantes, seipsos tradiderunt impudicitiae*. Sed desperatio non est vitium capitale, quinimmo ponitur filia acediae, ut supra habitum est. Ergo multo minus luxuria est vitium capitale.

![[CERF IIa-IIæ, q. 153, a. 4#arg. 3]]

###### s.c.
Sed contra est quod Gregorius, XXXI Moral., ponit luxuriam inter vitia capitalia.

![[CERF IIa-IIæ, q. 153, a. 4#s.c.]]

###### resp.
Respondeo dicendum quod, sicut ex dictis patet, vitium capitale est quod habet finem multum appetibilem, ita quod ex eius appetitu homo procedit ad multa peccata perpetranda, quae omnia ex illo vitio tanquam ex principali oriri dicuntur. Finis autem luxuriae est delectatio venereorum, quae est maxima. Unde huiusmodi delectatio est maxime appetibilis secundum appetitum sensitivum, tum propter vehementiam delectationis; tum etiam propter connaturalitatem huius concupiscentiae. Unde manifestum est quod luxuria est vitium capitale.

![[CERF IIa-IIæ, q. 153, a. 4#resp.]]

###### ad 1
Ad primum ergo dicendum quod immunditia, secundum quosdam, quae ponitur filia gulae, est quaedam immunditia corporalis, ut supra dictum est. Et sic obiectio non est ad propositum. Si vero accipiatur pro immunditia luxuriae, sic dicendum quod ex gula causatur materialiter, inquantum scilicet gula ministrat materiam corporalem luxuriae, non autem secundum rationem causae finalis, secundum quam potissime attenditur origo aliorum vitiorum ex vitiis capitalibus.

![[CERF IIa-IIæ, q. 153, a. 4#ad 1]]

###### ad 2
Ad secundum dicendum quod, sicut supra dictum est, cum de inani gloria ageretur, superbia ponitur communis mater omnium peccatorum, et ideo etiam vitia capitalia ex superbia oriuntur.

![[CERF IIa-IIæ, q. 153, a. 4#ad 2]]

###### ad 3
Ad tertium dicendum quod a delectationibus luxuriae praecipue aliqui abstinent propter spem futurae gloriae, quam desperatio subtrahit. Et ideo causat luxuriam sicut removens prohibens, non sicut per se causa, quod videtur requiri ad vitia capitalia.

![[CERF IIa-IIæ, q. 153, a. 4#ad 3]]

