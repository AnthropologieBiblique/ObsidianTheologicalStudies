---
tags : 
- Summa/IIa-IIæ/q.148/a.3
---

### Articulus 3

###### arg. 1
Ad tertium sic proceditur. Videtur quod gula sit maximum peccatorum. Magnitudo enim peccati ex magnitudine poenae consideratur. Sed peccatum gulae est gravissime punitum, dicit enim Chrysostomus, *Adam incontinentia ventris expulit a Paradiso; diluvium quod fuit tempore Noe, ipsa fecit*; secundum illud [[Ez 16]], *haec fuit iniquitas Sodomae, sororis tuae, saturitas panis*, et cetera. Ergo peccatum gulae est maximum.

![[CERF IIa-IIæ, q. 148, a. 3#arg. 1]]

###### arg. 2
Praeterea, causa in quolibet genere est potior. Sed gula videtur esse causa aliorum peccatorum, quia super illud Psalmi, *qui percussit Aegyptum cum primogenitis eorum*, dicit Glossa, *luxuria, concupiscentia, superbia sunt ea quae venter generat*. Ergo gula est gravissimum peccatorum.

![[CERF IIa-IIæ, q. 148, a. 3#arg. 2]]

###### arg. 3
Praeterea, post Deum, homo debet seipsum maxime diligere, ut supra habitum est. Sed per vitium gulae homo infert sibi ipsi nocumentum, dicitur enim [[Si 37]], *propter crapulam multi obierunt*. Ergo gula est maximum peccatorum, ad minus praeter peccata quae sunt contra Deum.

![[CERF IIa-IIæ, q. 148, a. 3#arg. 3]]

###### s.c.
Sed contra est quod vitia carnalia, inter quae computatur gula, secundum Gregorium, sunt minoris culpae.

![[CERF IIa-IIæ, q. 148, a. 3#s.c.]]

###### resp.
Respondeo dicendum quod gravitas alicuius peccati potest considerari tripliciter. Primo quidem, et principaliter, secundum materiam in qua peccatur. Et secundum hoc, peccata quae sunt circa res divinas sunt maxima. Unde secundum hoc, vitium gulae non erit maximum, est enim circa ea quae ad sustentationem corporis spectant. Secundo autem, ex parte peccantis. Et secundum hoc, peccatum gulae magis alleviatur quam aggravatur. Tum propter necessitatem sumptionis ciborum. Tum etiam propter difficultatem discernendi et moderandi id quod in talibus convenit. Tertio vero modo, ex parte effectus consequentis. Et secundum hoc, vitium gulae habet quandam magnitudinem, inquantum ex ea occasionantur diversa peccata.

![[CERF IIa-IIæ, q. 148, a. 3#resp.]]

###### ad 1
Ad primum ergo dicendum quod illae poenae magis referuntur ad vitia quae sunt consecuta ex gula, vel ad gulae radicem, quam ad ipsam gulam. Nam primus homo expulsus est de Paradiso propter superbiam, ex qua processit ad actum gulae. Diluvium autem et poena Sodomorum sunt inducta propter peccata luxuriae praecedentia, ex gula occasionata.

![[CERF IIa-IIæ, q. 148, a. 3#ad 1]]

###### ad 2
Ad secundum dicendum quod ratio illa procedit ex parte peccatorum quae ex gula oriuntur. Non autem oportet quod causa sit potior, nisi in causis per se. Gula autem non est causa illorum vitiorum per se, sed quasi per accidens et per occasionem.

![[CERF IIa-IIæ, q. 148, a. 3#ad 2]]

###### ad 3
Ad tertium dicendum quod gulosus non intendit suo corpori nocumentum inferre, sed in cibo delectari, si autem nocumentum corporis sequatur, hoc est per accidens. Unde hoc non directe pertinet ad gravitatem gulae. Cuius tamen culpa aggravatur si quis corporale detrimentum incurrat propter immoderatam cibi sumptionem.

![[CERF IIa-IIæ, q. 148, a. 3#ad 3]]

