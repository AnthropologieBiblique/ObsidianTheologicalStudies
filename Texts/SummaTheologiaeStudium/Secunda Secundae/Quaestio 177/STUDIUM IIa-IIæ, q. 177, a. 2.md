---
tags : 
- Summa/IIa-IIæ/q.177/a.2
---

### Articulus 2

###### arg. 1
Ad secundum sic proceditur. Videtur quod gratia sermonis sapientiae et scientiae pertineat etiam ad mulieres. Ad huiusmodi enim gratiam pertinet doctrina, sicut dictum est. Sed docere competit mulieri, dicitur enim [[Pr 4]], *unigenitus fui coram matre mea, et docebat me*. Ergo haec gratia competit mulieribus.

![[CERF IIa-IIæ, q. 177, a. 2#arg. 1]]

###### arg. 2
Praeterea, maior est gratia prophetiae quam gratia sermonis, sicut maior est contemplatio veritatis quam eius enuntiatio. Sed prophetia conceditur mulieribus, sicut legitur [[Jg 4]] de Debbora; et [[2R 22]], de Holda, prophetissa, uxore Sellum; et [[Ac 21]], de quatuor filiabus Philippi. Apostolus etiam dicit, I ad Cor. XI, *omnis mulier orans aut prophetans,* et cetera. Ergo videtur quod multo magis gratia sermonis competit mulieri.

![[CERF IIa-IIæ, q. 177, a. 2#arg. 2]]

###### arg. 3
Praeterea, I Petri IV dicitur, *unusquisque, sicut accepit gratiam, in alterutrum illam administrantes*. Sed quaedam mulieres accipiunt gratiam sapientiae et scientiae, quam non possunt aliis administrare nisi per gratiam sermonis. Ergo gratia sermonis competit mulieribus.

![[CERF IIa-IIæ, q. 177, a. 2#arg. 3]]

###### s.c.
Sed contra est quod apostolus dicit, I ad Cor. XIV, *mulieres in Ecclesiis taceant*; et [[1 Tm 2]], *docere mulieri non permitto*. Hoc autem praecipue pertinet ad gratiam sermonis. Ergo gratia sermonis non competit mulieribus.

![[CERF IIa-IIæ, q. 177, a. 2#s.c.]]

###### resp.
Respondeo dicendum quod sermone potest aliquis uti dupliciter. Uno modo, private ad unum vel paucos, familiariter colloquendo. Et quantum ad hoc, gratia sermonis potest competere mulieribus. Alio modo, publice alloquendo totam Ecclesiam. Et hoc mulieri non conceditur. Primo quidem, et principaliter, propter conditionem feminei sexus, qui debet esse subditus viro, ut patet [[Gn 3]]. Docere autem et persuadere publice in Ecclesia non pertinet ad subditos, sed ad praelatos. Magis tamen viri subditi ex commissione possunt exequi, quia non habent huiusmodi subiectionem ex naturali sexu, sicut mulieres, sed ex aliquo accidentaliter supervenienti. Secundo, ne animi hominum alliciantur ad libidinem. Dicitur enim [[Si 9]], *colloquium illius quasi ignis exardescit*. Tertio, quia, ut communiter, mulieres non sunt in sapientia perfectae, ut eis possit convenienter publica doctrina committi.

![[CERF IIa-IIæ, q. 177, a. 2#resp.]]

###### ad 1
Ad primum ergo dicendum quod illa auctoritas loquitur de doctrina privata, qua mater filium erudit.

![[CERF IIa-IIæ, q. 177, a. 2#ad 1]]

###### ad 2
Ad secundum dicendum quod gratia prophetiae attenditur secundum mentem illuminatam a Deo, ex qua parte non est in hominibus sexuum differentia, secundum illud [[Col 3]], *induentes novum hominem, qui renovatur secundum imaginem eius qui creavit eum, ibi non est masculus et femina*. Sed gratia sermonis pertinet ad instructionem hominum, inter quos differentia sexuum invenitur. Unde non est similis ratio de utroque.

![[CERF IIa-IIæ, q. 177, a. 2#ad 2]]

###### ad 3
Ad tertium dicendum quod gratiam divinitus acceptam diversimode aliqui administrant, secundum diversitatem conditionis ipsorum. Unde mulieres, si gratiam sapientiae aut scientiae habeant, possunt eam administrare secundum privatam doctrinam, non autem secundum publicam.

![[CERF IIa-IIæ, q. 177, a. 2#ad 3]]

