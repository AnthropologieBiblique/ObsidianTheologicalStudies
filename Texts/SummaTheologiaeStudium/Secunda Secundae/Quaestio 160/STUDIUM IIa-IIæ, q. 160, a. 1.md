---
tags : 
- Summa/IIa-IIæ/q.160/a.1
---

### Articulus 1

###### arg. 1
Ad primum sic proceditur. Videtur quod modestia non sit pars temperantiae. Modestia enim a modo dicitur. Sed in omnibus virtutibus requiritur modus, nam virtus ordinatur ad bonum; bonum autem, ut Augustinus dicit, in libro de natura boni, consistit in modo, specie et ordine. Ergo modestia est generalis virtus. Non ergo debet poni pars temperantiae.

![[CERF IIa-IIæ, q. 160, a. 1#arg. 1]]

###### arg. 2
Praeterea, laus temperantiae praecipue videtur consistere ex quadam moderatione. Ab hac autem sumitur nomen modestiae. Ergo modestia est idem quod temperantia, et non pars eius.

![[CERF IIa-IIæ, q. 160, a. 1#arg. 2]]

###### arg. 3
Praeterea, modestia videtur consistere circa proximorum correctionem, secundum illud [[2 Tm 2]], *servum Dei non oportet litigare, sed mansuetum esse ad omnes, cum modestia corripientem eos qui resistunt veritati*. Sed correctio delinquentium est actus iustitiae vel caritatis, ut supra habitum est. Ergo videtur quod modestia magis sit pars iustitiae quam temperantiae.

![[CERF IIa-IIæ, q. 160, a. 1#arg. 3]]

###### s.c.
Sed contra est quod Tullius ponit modestiam partem temperantiae.

![[CERF IIa-IIæ, q. 160, a. 1#s.c.]]

###### resp.
Respondeo dicendum quod, sicut supra dictum est, temperantia moderationem adhibet circa ea in quibus difficillimum est moderari, scilicet circa concupiscentias delectationum tactus. Ubicumque autem est aliqua virtus specialiter circa aliquod maximum, oportet esse aliam virtutem circa ea quae mediocriter se habent, eo quod oportet quantum ad omnia vitam hominis secundum virtutes regulatam esse, sicut supra dictum est quod magnificentia est circa magnos sumptus pecuniarum, praeter quam est necessaria liberalitas, quae fit circa mediocres sumptus. Unde necessarium est quod sit quaedam virtus moderativa in aliis mediocribus, in quibus non est ita difficile moderari. Et haec virtus vocatur modestia, et adiungitur temperantiae sicut principali.

![[CERF IIa-IIæ, q. 160, a. 1#resp.]]

###### ad 1
Ad primum ergo dicendum quod nomen commune quandoque appropriatur his quae sunt infima, sicut nomen commune Angelorum appropriatur infimo ordini Angelorum. Ita etiam et modus, qui communiter observatur in qualibet virtute, appropriatur specialiter virtuti quae in minimis modum ponit.

![[CERF IIa-IIæ, q. 160, a. 1#ad 1]]

###### ad 2
Ad secundum dicendum quod aliqua temperatione indigent propter suam vehementiam, sicut vinum forte temperatur, sed moderatio requiritur in omnibus. Et ideo temperantia magis se habet ad passiones vehementes, modestia vero ad mediocres.

![[CERF IIa-IIæ, q. 160, a. 1#ad 2]]

###### ad 3
Ad tertium dicendum quod modestia ibi accipitur a modo communiter sumpto, prout requiritur in omnibus virtutibus.

![[CERF IIa-IIæ, q. 160, a. 1#ad 3]]

