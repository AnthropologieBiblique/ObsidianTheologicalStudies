---
tags : 
- Summa/IIa-IIæ/q.44/a.2
---

### Articulus 2

###### arg. 1
Ad secundum sic proceditur. Videtur quod de caritate non fuerint danda duo praecepta. Praecepta enim legis ordinantur ad virtutem, ut supra dictum est. Sed caritas est una virtus, ut ex supradictis patet. Ergo de caritate non fuit dandum nisi unum praeceptum.

![[CERF IIa-IIæ, q. 44, a. 2#arg. 1]]

###### arg. 2
Praeterea, sicut Augustinus dicit, in I de Doct. Christ., caritas in proximo non diligit nisi Deum. Sed ad diligendum Deum sufficienter ordinamur per hoc praeceptum, diliges dominum Deum tuum. Ergo non oportuit addere aliud praeceptum de dilectione proximi.

![[CERF IIa-IIæ, q. 44, a. 2#arg. 2]]

###### arg. 3
Praeterea, diversa peccata diversis praeceptis opponuntur. Sed non peccat aliquis praetermittens dilectionem proximi, si non praetermittat dilectionem Dei, quinimmo dicitur [[Lc 14]], *si quis venit ad me et non odit patrem suum et matrem suam, non potest meus esse discipulus*. Ergo non est aliud praeceptum de dilectione Dei et de dilectione proximi.

![[CERF IIa-IIæ, q. 44, a. 2#arg. 3]]

###### arg. 4
Praeterea, apostolus dicit, ad [[Rm 13]], *qui diligit proximum legem implevit*. Sed non impletur lex nisi per observantiam omnium praeceptorum. Ergo omnia praecepta includuntur in dilectione proximi. Sufficit ergo hoc unum praeceptum de dilectione proximi. Non ergo debent esse duo praecepta caritatis.

![[CERF IIa-IIæ, q. 44, a. 2#arg. 4]]

###### s.c.
Sed contra est quod dicitur [[1 Jn 4]], *hoc mandatum habemus a Deo, ut qui diligit Deum diligat et fratrem suum*.

![[CERF IIa-IIæ, q. 44, a. 2#s.c.]]

###### resp.
Respondeo dicendum quod, sicut supra dictum est cum de praeceptis ageretur, hoc modo se habent praecepta in lege sicut propositiones in scientiis speculativis. In quibus conclusiones virtute continentur in primis principiis, unde qui perfecte cognosceret principia secundum totam suam virtutem, non opus haberet ut ei conclusiones seorsum proponerentur. Sed quia non omnes qui cognoscunt principia sufficiunt considerare quidquid in principiis virtute continetur, necesse est propter eos ut in scientiis ex principiis conclusiones deducantur. In operabilibus autem, in quibus praecepta legis nos dirigunt, finis habet rationem principii, ut supra dictum est. Dilectio autem Dei finis est, ad quem dilectio proximi ordinatur. Et ideo non solum oportet dari praeceptum de dilectione Dei, sed etiam de dilectione proximi, propter minus capaces, qui non de facili considerarent unum horum praeceptorum sub alio contineri.

![[CERF IIa-IIæ, q. 44, a. 2#resp.]]

###### ad 1
Ad primum ergo dicendum quod, si caritas sit una virtus, habet tamen duos actus, quorum unus ordinatur ad alium sicut ad finem. Praecepta autem dantur de actibus virtutum. Et ideo oportuit esse plura praecepta caritatis.

![[CERF IIa-IIæ, q. 44, a. 2#ad 1]]

###### ad 2
Ad secundum dicendum quod Deus diligitur in proximo sicut finis in eo quod est ad finem. Et tamen oportuit de utroque explicite dari praecepta, ratione iam dicta.

![[CERF IIa-IIæ, q. 44, a. 2#ad 2]]

###### ad 3
Ad tertium dicendum quod id quod est ad finem habet rationem boni ex ordine ad finem. Et secundum hoc etiam recedere ab eo habet rationem mali, et non aliter.

![[CERF IIa-IIæ, q. 44, a. 2#ad 3]]

###### ad 4
Ad quartum dicendum quod in dilectione proximi includitur dilectio Dei sicut finis in eo quod est ad finem, et e converso. Et tamen oportuit utrumque praeceptum explicite dari, ratione iam dicta.

![[CERF IIa-IIæ, q. 44, a. 2#ad 4]]

