---
tags : 
- Summa/IIa-IIæ/q.44/a.8
---

### Articulus 8

###### arg. 1
Ad octavum sic proceditur. Videtur quod ordo caritatis non cadat sub praecepto. Quicumque enim transgreditur praeceptum iniuriam facit. Sed si aliquis diligat aliquem quantum debet, et alterum quemcumque plus diligat, nulli facit iniuriam. Ergo non transgreditur praeceptum. Ordo ergo caritatis non cadit sub praecepto.

![[CERF IIa-IIæ, q. 44, a. 8#arg. 1]]

###### arg. 2
Praeterea, ea quae cadunt sub praecepto sufficienter nobis traduntur in sacra Scriptura. Sed ordo caritatis qui supra positus est nusquam traditur nobis in sacra Scriptura. Ergo non cadit sub praecepto.

![[CERF IIa-IIæ, q. 44, a. 8#arg. 2]]

###### arg. 3
Praeterea, ordo distinctionem quandam importat. Sed indistincte praecipitur dilectio proximi, cum dicitur, *diliges proximum tuum sicut teipsum*. Ergo ordo caritatis non cadit sub praecepto.

![[CERF IIa-IIæ, q. 44, a. 8#arg. 3]]

###### s.c.
Sed contra est quod illud quod Deus in nobis facit per gratiam, instruit per legis praecepta, secundum illud [[Jr 31]], *dabo legem meam in cordibus eorum*. Sed Deus causat in nobis ordinem caritatis, secundum illud [[Ct 2]], *ordinavit in me caritatem*. Ergo ordo caritatis sub praecepto legis cadit.

![[CERF IIa-IIæ, q. 44, a. 8#s.c.]]

###### resp.
Respondeo dicendum quod, sicut dictum est, modus qui pertinet ad rationem virtuosi actus cadit sub praecepto quod datur de actu virtutis. Ordo autem caritatis pertinet ad ipsam rationem virtutis, cum accipiatur secundum proportionem dilectionis ad diligibile, ut ex supradictis patet. Unde manifestum est quod ordo caritatis debet cadere sub praecepto.

![[CERF IIa-IIæ, q. 44, a. 8#resp.]]

###### ad 1
Ad primum ergo dicendum quod homo plus satisfacit ei quem plus diligit. Et ita, si minus diligeret aliquis eum quem plus debet diligere, plus vellet satisfacere illi cui minus satisfacere debet. Et sic fieret iniuria illi quem plus debet diligere.

![[CERF IIa-IIæ, q. 44, a. 8#ad 1]]

###### ad 2
Ad secundum dicendum quod ordo quatuor diligendorum ex caritate in sacra Scriptura exprimitur. Nam cum mandatur quod Deum ex toto corde diligamus, datur intelligi quod Deum super omnia debemus diligere. Cum autem mandatur quod aliquis diligat proximum sicut seipsum, praefertur dilectio sui ipsius dilectioni proximi. Similiter etiam cum mandatur, [[1 Jn 3]], quod debemus pro fratribus animam ponere, idest vitam corporalem, datur intelligi quod proximum plus debemus diligere quam corpus proprium. Similiter etiam cum mandatur, ad Gal. ult., quod maxime operemur bonum ad domesticos fidei; et [[1 Tm 5]] vituperatur *qui non habet curam suorum, et maxime domesticorum*; datur intelligi quod inter proximos, meliores et magis propinquos magis debemus diligere.

![[CERF IIa-IIæ, q. 44, a. 8#ad 2]]

###### ad 3
Ad tertium dicendum quod ex ipso quod dicitur, diliges proximum tuum, datur consequenter intelligi quod illi qui sunt magis proximi sunt magis diligendi.

![[CERF IIa-IIæ, q. 44, a. 8#ad 3]]

