---
tags : 
- Summa/IIa-IIæ/q.16/a.1
---

### Articulus 1

###### arg. 1
Ad primum sic proceditur. Videtur quod in veteri lege dari debuerint praecepta credendi. Praeceptum enim est de eo quod est debitum et necessarium. Sed maxime necessarium est homini quod credat, secundum illud [[He 11]], *sine fide impossibile est placere Deo*. Ergo maxime oportuit praecepta dari de fide.

![[CERF IIa-IIæ, q. 16, a. 1#arg. 1]]

###### arg. 2
Praeterea, novum testamentum continetur in veteri sicut figuratum in figura, ut supra dictum est. Sed in novo testamento ponuntur expressa mandata de fide, ut patet [[Jn 14]], *creditis in Deum, et in me credite*. Ergo videtur quod in veteri lege etiam debuerint aliqua praecepta dari de fide.

![[CERF IIa-IIæ, q. 16, a. 1#arg. 2]]

###### arg. 3
Praeterea, eiusdem rationis est praecipere actum virtutis et prohibere vitia opposita. Sed in veteri lege ponuntur multa praecepta prohibentia infidelitatem, sicut [[Ex 20]], *non habebis deos alienos coram me*; et iterum [[Dt 13]] mandatur quod non audient verba prophetae aut somniatoris qui eos de fide Dei vellet divertere. Ergo in veteri lege etiam debuerunt dari praecepta de fide.

![[CERF IIa-IIæ, q. 16, a. 1#arg. 3]]

###### arg. 4
Praeterea, confessio est actus fidei, ut supra dictum est. Sed de confessione et promulgatione fidei dantur praecepta in veteri lege, mandatur enim [[Ex 12]] quod filiis suis interrogantibus rationem assignent paschalis observantiae; et [[Dt 13]] mandatur quod ille qui disseminat doctrinam contra fidem occidatur. Ergo lex vetus praecepta fidei debuit habere.

![[CERF IIa-IIæ, q. 16, a. 1#arg. 4]]

###### arg. 5
Praeterea, omnes libri veteris testamenti sub lege veteri continentur, unde dominus, [[Jn 15]], dicit in lege esse scriptum, *odio habuerunt me gratis*, quod tamen scribitur in Psalmo. Sed [[Si 2]] dicitur, *qui timetis dominum, credite illi*. Ergo in veteri lege fuerunt praecepta danda de fide.

![[CERF IIa-IIæ, q. 16, a. 1#arg. 5]]

###### s.c.
Sed contra est quod apostolus, ad [[Rm 3]], legem veterem nominat legem factorum, et dividit eam contra legem fidei. Ergo in lege veteri non fuerunt praecepta danda de fide.

![[CERF IIa-IIæ, q. 16, a. 1#s.c.]]

###### resp.
Respondeo dicendum quod lex non imponitur ab aliquo domino nisi suis subditis, et ideo praecepta legis cuiuslibet praesupponunt subiectionem recipientis legem ad eum qui dat legem. Prima autem subiectio hominis ad Deum est per fidem, secundum illud [[He 11]], *accedentem ad Deum oportet credere quia est*. Et ideo fides praesupponitur ad legis praecepta. Et propter hoc [[Ex 20]] id quod est fidei praemittitur ante legis praecepta, cum dicitur, *ego sum dominus Deus tuus, qui eduxi te de terra Aegypti*. Et similiter [[Dt 6]] praemittitur, *audi, Israel, dominus Deus tuus unus est*, et postea statim incipit agere de praeceptis. Sed quia in fide multa continentur ordinata ad fidem qua credimus Deum esse, quod est primum et principale inter omnia credibilia, ut dictum est; ideo, praesupposita fide de Deo, per quam mens humana Deo subiiciatur, possunt dari praecepta de aliis credendis, sicut Augustinus dicit, super Ioan., quod plurima sunt nobis de fide mandata, exponens illud, hoc est praeceptum meum. Sed in veteri lege non erant secreta fidei populo exponenda. Et ideo, supposita fide unius Dei, nulla alia praecepta sunt in veteri lege data de credendis.

![[CERF IIa-IIæ, q. 16, a. 1#resp.]]

###### ad 1
Ad primum ergo dicendum quod fides est necessaria tanquam principium spiritualis vitae. Et ideo praesupponitur ad legis susceptionem.

![[CERF IIa-IIæ, q. 16, a. 1#ad 1]]

###### ad 2
Ad secundum dicendum quod ibi etiam dominus praesupponit aliquid de fide, scilicet fidem unius Dei, cum dicit, creditis in Deum, et aliquid praecipit, scilicet fidem incarnationis, per quam unus est Deus et homo; quae quidem fidei explicatio pertinet ad fidem novi testamenti. Et ideo subdit, et in me credite.

![[CERF IIa-IIæ, q. 16, a. 1#ad 2]]

###### ad 3
Ad tertium dicendum quod praecepta prohibitiva respiciunt peccata, quae corrumpunt virtutem. Virtus autem corrumpitur ex particularibus defectibus, ut supra dictum est. Et ideo, praesupposita fide unius Dei, in lege veteri fuerunt danda prohibitiva praecepta, quibus homines prohiberentur ab his particularibus defectibus per quos fides corrumpi posset.

![[CERF IIa-IIæ, q. 16, a. 1#ad 3]]

###### ad 4
Ad quartum dicendum quod etiam confessio vel doctrina fidei praesupponit subiectionem hominis ad Deum per fidem. Et ideo magis potuerunt dari praecepta in veteri lege pertinentia ad confessionem et doctrinam fidei quam pertinentia ad ipsam fidem.

![[CERF IIa-IIæ, q. 16, a. 1#ad 4]]

###### ad 5
Ad quintum dicendum quod in illa etiam auctoritate praesupponitur fides per quam credimus Deum esse, unde praemittit, qui timetis Deum, quod non posset esse sine fide. Quod autem addit, credite illi, ad quaedam credibilia specialia referendum est, et praecipue ad illa quae promittit Deus sibi obedientibus. Unde subdit, *et non evacuabitur merces vestra*.

![[CERF IIa-IIæ, q. 16, a. 1#ad 5]]

