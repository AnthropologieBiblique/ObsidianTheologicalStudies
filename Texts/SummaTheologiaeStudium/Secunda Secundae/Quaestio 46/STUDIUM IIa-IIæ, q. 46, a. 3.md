---
tags : 
- Summa/IIa-IIæ/q.46/a.3
---

### Articulus 3

###### arg. 1
Ad tertium sic proceditur. Videtur quod stultitia non sit filia luxuriae. Gregorius enim, XXXI Moral., enumerat luxuriae filias; inter quas tamen non continetur stultitia. Ergo stultitia non procedit ex luxuria.

![[CERF IIa-IIæ, q. 46, a. 3#arg. 1]]

###### arg. 2
Praeterea, apostolus dicit, I ad Cor. III, *sapientia huius mundi stultitia est apud Deum*. Sed sicut Gregorius dicit, X Moral., *sapientia mundi est cor machinationibus tegere*, quod pertinet ad duplicitatem. Ergo stultitia est magis filia duplicitatis quam luxuriae.

![[CERF IIa-IIæ, q. 46, a. 3#arg. 2]]

###### arg. 3
Praeterea, ex ira aliqui praecipue vertuntur in furorem et insaniam, quae pertinent ad stultitiam. Ergo stultitia magis oritur ex ira quam ex luxuria.

![[CERF IIa-IIæ, q. 46, a. 3#arg. 3]]

###### s.c.
Sed contra est quod dicitur [[Pr 7]], statim eam sequitur, scilicet meretricem, ignorans quod ad vincula stultus trahatur.

![[CERF IIa-IIæ, q. 46, a. 3#s.c.]]

###### resp.
Respondeo dicendum quod, sicut iam dictum est, stultitia, secundum quod est peccatum, provenit ex hoc quod sensus spiritualis hebetatus est, ut non sit aptus ad spiritualia diiudicanda. Maxime autem sensus hominis immergitur ad terrena per luxuriam, quae est circa maximas delectationes, quibus anima maxime absorbetur. Et ideo stultitia quae est peccatum maxime nascitur ex luxuria.

![[CERF IIa-IIæ, q. 46, a. 3#resp.]]

###### ad 1
Ad primum ergo dicendum quod ad stultitiam pertinet quod homo habeat fastidium de Deo et de donis ipsius. Unde Gregorius duo numerat inter filias luxuriae quae pertinent ad stultitiam, scilicet odium Dei et desperationem futuri saeculi, quasi dividens stultitiam in duas partes.

![[CERF IIa-IIæ, q. 46, a. 3#ad 1]]

###### ad 2
Ad secundum dicendum quod verbum illud apostoli non est intelligendum causaliter, sed essentialiter, quia scilicet ipsa sapientia mundi est stultitia apud Deum. Unde non oportet quod quaecumque pertinent ad sapientiam mundi sint causa huius stultitiae.

![[CERF IIa-IIæ, q. 46, a. 3#ad 2]]

###### ad 3
Ad tertium dicendum quod ira, ut supra dictum est, sua acuitate maxime immutat corporis naturam. Unde maxime causat stultitiam quae provenit ex impedimento corporali. Sed stultitia quae provenit ex impedimento spirituali, scilicet ex immersione mentis ad terrena, maxime provenit ex luxuria, ut dictum est.

![[CERF IIa-IIæ, q. 46, a. 3#ad 3]]

