---
tags : 
- Summa/IIa-IIæ/q.17/a.7
---

### Articulus 7

###### arg. 1
Ad septimum sic proceditur. Videtur quod spes praecedat fidem. Quia super illud Psalm., *spera in domino, et fac bonitatem*, dicit Glossa, *spes est introitus fidei, initium salutis*. Sed salus est per fidem, per quam iustificamur. Ergo spes praecedit fidem.

![[CERF IIa-IIæ, q. 17, a. 7#arg. 1]]

###### arg. 2
Praeterea, illud quod ponitur in definitione alicuius debet esse prius et magis notum. Sed spes ponitur in definitione fidei, ut patet [[He 11]], fides est substantia rerum sperandarum. Ergo spes est prior fide.

![[CERF IIa-IIæ, q. 17, a. 7#arg. 2]]

###### arg. 3
Praeterea, spes praecedit actum meritorium, dicit enim apostolus, I ad Cor. IX, quod *qui arat debet arare in spe fructus percipiendi*. Sed actus fidei est meritorius. Ergo spes praecedit fidem.

![[CERF IIa-IIæ, q. 17, a. 7#arg. 3]]

###### s.c.
Sed contra est quod [[Mt 1]] dicitur, *Abraham genuit Isaac*, idest fides spem, sicut dicit Glossa.

![[CERF IIa-IIæ, q. 17, a. 7#s.c.]]

###### resp.
Respondeo dicendum quod fides absolute praecedit spem. Obiectum enim spei est bonum futurum arduum possibile haberi. Ad hoc ergo quod aliquis speret, requiritur quod obiectum spei proponatur ei ut possibile. Sed obiectum spei est uno modo beatitudo aeterna, et alio modo divinum auxilium, ut ex dictis patet. Et utrumque eorum proponitur nobis per fidem, per quam nobis innotescit quod ad vitam aeternam possumus pervenire, et quod ad hoc paratum est nobis divinum auxilium, secundum illud [[He 11]], *accedentem ad Deum oportet credere quia est, et quia inquirentibus se remunerator est*. Unde manifestum est quod fides praecedit spem.

![[CERF IIa-IIæ, q. 17, a. 7#resp.]]

###### ad 1
Ad primum ergo dicendum quod, sicut Glossa ibidem subdit, spes dicitur introitus fidei, idest rei creditae, quia per spem intratur ad videndum illud quod creditur. Vel potest dici quod est introitus fidei quia per eam homo intrat ad hoc quod stabiliatur et perficiatur in fide.

![[CERF IIa-IIæ, q. 17, a. 7#ad 1]]

###### ad 2
Ad secundum dicendum quod in definitione fidei ponitur res speranda quia proprium obiectum fidei est non apparens secundum seipsum. Unde fuit necessarium ut quadam circumlocutione designaretur per id quod consequitur ad fidem.

![[CERF IIa-IIæ, q. 17, a. 7#ad 2]]

###### ad 3
Ad tertium dicendum quod non omnis actus meritorius habet spem praecedentem, sed sufficit si habeat concomitantem vel consequentem.

![[CERF IIa-IIæ, q. 17, a. 7#ad 3]]

