---
tags : 
- Summa/IIa-IIæ/q.62/a.3
---

### Articulus 3

###### arg. 1
Ad tertium sic proceditur. Videtur quod non sufficiat restituere simplum quod iniuste ablatum est. Dicitur enim [[Ex 22]], *si quis furatus fuerit bovem aut ovem, et occiderit vel vendiderit, quinque boves pro uno bove restituet, et quatuor oves pro una ove*. Sed quilibet tenetur mandatum divinae legis observare. Ergo ille qui furatur tenetur restituere quadruplum vel quintuplum.

![[CERF IIa-IIæ, q. 62, a. 3#arg. 1]]

###### arg. 2
Praeterea, *ea quae scripta sunt, ad nostram doctrinam scripta sunt*, ut dicitur ad [[Rm 15]]. Sed [[Lc 19]] Zachaeus dicit ad dominum, *si quem defraudavi, reddo quadruplum*. Ergo homo debet restituere multiplicatum id quod iniuste accepit.

![[CERF IIa-IIæ, q. 62, a. 3#arg. 2]]

###### arg. 3
Praeterea, nulli potest iuste auferri id quod dare non debet. Sed iudex iuste aufert ab eo qui furatus est plus quam furatus est, pro emenda. Ergo homo debet illud solvere. Et ita non sufficit reddere simplum.

![[CERF IIa-IIæ, q. 62, a. 3#arg. 3]]

###### s.c.
Sed contra est quia restitutio reducit ad aequalitatem quod inaequaliter ablatum est. Sed aliquis reddendo quod accepit simplum, reducit ad aequalitatem. Ergo solum tenetur tantum restituere quantum accepit.

![[CERF IIa-IIæ, q. 62, a. 3#s.c.]]

###### resp.
Respondeo dicendum quod cum aliquis iniuste accipit rem alienam, duo sunt ibi. Quorum unum est inaequalitas ex parte rei, quae quandoque est sine iniustitia, ut patet in mutuis. Aliud autem est iniustitiae culpa, quae potest esse etiam cum aequalitate rei, puta cum aliquis intendat inferre violentiam sed non praevalet. Quantum ergo ad primum adhibetur remedium per restitutionem, inquantum per eam aequalitas reparatur, ad quod sufficit quod restituat tantum quantum habuit de alieno. Sed quantum ad culpam adhibetur remedium per poenam, cuius inflictio pertinet ad iudicem. Et ideo antequam sit condemnatus per iudicium non tenetur plus restituere quam accepit, sed postquam condemnatus est, tenetur poenam solvere.

![[CERF IIa-IIæ, q. 62, a. 3#resp.]]

###### ad 1
Et per hoc patet responsio ad primum, quia lex illa determinativa est poenae per iudicem infligendae. Et quamvis ad observantiam iudicialis praecepti nullus teneatur post Christi adventum, ut supra habitum est; potest tamen idem vel simile statui in lege humana, de qua erit eadem ratio.

![[CERF IIa-IIæ, q. 62, a. 3#ad 1]]

###### ad 2
Ad secundum dicendum quod Zachaeus id dixit quasi supererogare volens. Unde et praemiserat, *ecce dimidium bonorum meorum do pauperibus*.

![[CERF IIa-IIæ, q. 62, a. 3#ad 2]]

###### ad 3
Ad tertium dicendum quod iudex, condemnando, iuste potest accipere aliquid amplius, loco emendae, quod tamen, antequam condemnaretur, non debebat.

![[CERF IIa-IIæ, q. 62, a. 3#ad 3]]

