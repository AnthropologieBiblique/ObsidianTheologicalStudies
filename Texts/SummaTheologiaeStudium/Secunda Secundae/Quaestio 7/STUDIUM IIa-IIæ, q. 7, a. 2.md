---
tags : 
- Summa/IIa-IIæ/q.7/a.2
---

### Articulus 2

###### arg. 1
Ad secundum sic proceditur. Videtur quod purificatio cordis non sit effectus fidei. Puritas enim cordis praecipue in affectu consistit. Sed fides in intellectu est. Ergo fides non causat cordis purificationem.

![[CERF IIa-IIæ, q. 7, a. 2#arg. 1]]

###### arg. 2
Praeterea, illud quod causat cordis purificationem non potest simul esse cum impuritate. Sed fides simul potest esse cum impuritate peccati, sicut patet in illis qui habent fidem informem. Ergo fides non purificat cor.

![[CERF IIa-IIæ, q. 7, a. 2#arg. 2]]

###### arg. 3
Praeterea, si fides aliquo modo purificaret cor humanum, maxime purificaret hominis intellectum. Sed intellectum non purificat ab obscuritate, cum sit cognitio aenigmatica. Ergo fides nullo modo purificat cor.

![[CERF IIa-IIæ, q. 7, a. 2#arg. 3]]

###### s.c.
Sed contra est quod dicit Petrus, [[Ac 15]], *fide purificans corda eorum*.

![[CERF IIa-IIæ, q. 7, a. 2#s.c.]]

###### resp.
Respondeo dicendum quod impuritas uniuscuiusque rei consistit in hoc quod rebus vilioribus immiscetur, non enim dicitur argentum esse impurum ex permixtione auri, per quam melius redditur, sed ex permixtione plumbi vel stanni. Manifestum est autem quod rationalis creatura dignior est omnibus temporalibus et corporalibus creaturis. Et ideo impura redditur ex hoc quod temporalibus se subiicit per amorem. A qua quidem impuritate purificatur per contrarium motum, dum scilicet tendit in id quod est supra se, scilicet in Deum. In quo quidem motu primum principium est fides, *accedentem enim ad Deum oportet credere*, ut dicitur [[He 11]]. Et ideo primum principium purificationis cordis est fides, quae si perficiatur per caritatem formatam, perfectam purificationem causat.

![[CERF IIa-IIæ, q. 7, a. 2#resp.]]

###### ad 1
Ad primum ergo dicendum quod ea quae sunt in intellectu sunt principia eorum quae sunt in affectu, inquantum scilicet bonum intellectum movet affectum.

![[CERF IIa-IIæ, q. 7, a. 2#ad 1]]

###### ad 2
Ad secundum dicendum quod fides etiam informis excludit quandam impuritatem sibi oppositam, scilicet impuritatem erroris, quae contingit ex hoc quod intellectus humanus inordinate inhaeret rebus se inferioribus, dum scilicet vult secundum rationes rerum sensibilium metiri divina. Sed quando per caritatem formatur, tunc nullam impuritatem secum compatitur, *quia universa delicta operit caritas*, ut dicitur [[Pr 10]].

![[CERF IIa-IIæ, q. 7, a. 2#ad 2]]

###### ad 3
Ad tertium dicendum quod obscuritas fidei non pertinet ad impuritatem culpae, sed magis ad naturalem defectum intellectus humani, secundum statum praesentis vitae.

![[CERF IIa-IIæ, q. 7, a. 2#ad 3]]

