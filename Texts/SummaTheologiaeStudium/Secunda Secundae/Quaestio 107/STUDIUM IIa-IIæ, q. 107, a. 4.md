---
tags : 
- Summa/IIa-IIæ/q.107/a.4
---

### Articulus 4

###### arg. 1
Ad quartum sic proceditur. Videtur quod ingratis sint beneficia subtrahenda. Dicitur enim [[Sg 16]], *ingratis spes tanquam hibernalis glacies tabescet*. Non autem eius spes tabesceret si non esset ei beneficium subtrahendum. Ergo sunt subtrahenda beneficia ingratis.

![[CERF IIa-IIæ, q. 107, a. 4#arg. 1]]

###### arg. 2
Praeterea, nullus debet alteri praebere occasionem peccandi. Sed ingratus beneficium recipiens sumit ingratitudinis occasionem ergo non est ingrato beneficium dandum.

![[CERF IIa-IIæ, q. 107, a. 4#arg. 2]]

###### arg. 3
*Praeterea, in quo quis peccat, per hoc et torquetur*, ut dicitur [[Sg 11]]. Sed ille qui ingratus est beneficio accepto, peccat contra beneficium. Ergo est beneficio privandus.

![[CERF IIa-IIæ, q. 107, a. 4#arg. 3]]

###### s.c.
Sed contra est quod dicitur [[Lc 6]], quod *altissimus benignus est super ingratos et malos*. Sed eius per imitationem nos filios esse oportet, ut ibidem dicitur. Ergo non debemus beneficia ingratis subtrahere.

![[CERF IIa-IIæ, q. 107, a. 4#s.c.]]

###### resp.
Respondeo dicendum quod circa ingratum duo consideranda sunt. Primo quidem, quid ipse dignus sit pati. Et sic certum est quod meretur beneficii subtractionem. Alio modo, considerandum est quid oporteat beneficum facere. Primo namque, debet non esse facilis ad ingratitudinem iudicandam, quia frequenter aliquis, ut Seneca dicit, qui non reddidit, gratus est; quia forte non occurrit ei facultas aut debita opportunitas reddendi. Secundo, debet tendere ad hoc quod de ingrato gratum faciat, quod si non potest primo beneficio facere, forte faciet secundo. Si vero ex beneficiis multiplicatis ingratitudinem augeat et peior fiat, debet a beneficiorum exhibitione cessare.

![[CERF IIa-IIæ, q. 107, a. 4#resp.]]

###### ad 1
Ad primum ergo dicendum quod auctoritas illa loquitur quantum ad id quod ingratus dignus est pati.

![[CERF IIa-IIæ, q. 107, a. 4#ad 1]]

###### ad 2
Ad secundum dicendum quod ille qui ingrato beneficium exhibet non dat ei occasionem peccandi, sed magis gratitudinis et amoris. Si vero ille qui accipit ingratitudinis exinde occasionem sumat, non est danti imputandum.

![[CERF IIa-IIæ, q. 107, a. 4#ad 2]]

###### ad 3
Ad tertium dicendum quod ille qui beneficium dat non statim debet se exhibere punitorem ingratitudinis, sed prius pium medicum, ut scilicet iteratis beneficiis ingratitudinem sanet.

![[CERF IIa-IIæ, q. 107, a. 4#ad 3]]

