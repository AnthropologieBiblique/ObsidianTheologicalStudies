---
tags : 
- Summa/IIa-IIæ/q.147/a.2
---

### Articulus 2

###### arg. 1
Ad secundum sic proceditur. Videtur quod ieiunium non sit actus abstinentiae. Quia super illud [[Mt 17]], *hoc genus Daemoniorum* etc., dicit Hieronymus, *ieiunium est non solum ab escis, sed a cunctis illecebris abstinere*. Sed hoc pertinet ad omnem virtutem. Ergo ieiunium non est actus specialiter abstinentiae.

![[CERF IIa-IIæ, q. 147, a. 2#arg. 1]]

###### arg. 2
Praeterea, Gregorius dicit, in homilia Quadragesimae, quod ieiunium quadragesimale est decima totius anni. Sed dare decimas est actus religionis, ut supra habitum est. Ergo ieiunium est actus religionis, et non abstinentiae.

![[CERF IIa-IIæ, q. 147, a. 2#arg. 2]]

###### arg. 3
Praeterea, abstinentia est pars temperantiae, ut dictum est. Temperantia autem contra fortitudinem dividitur, ad quam pertinet molestias sustinere, quod maxime videtur esse in ieiunio. Ergo ieiunium non est actus abstinentiae.

![[CERF IIa-IIæ, q. 147, a. 2#arg. 3]]

###### s.c.
Sed contra est quod Isidorus dicit quod *ieiunium est parsimonia victus, abstinentiaque ciborum*.

![[CERF IIa-IIæ, q. 147, a. 2#s.c.]]

###### resp.
Respondeo dicendum quod eadem est materia habitus et actus. Unde omnis actus virtuosus qui est circa aliquam materiam, ad illam virtutem pertinet quae medium in illa materia constituit. Ieiunium autem attenditur in cibis, in quibus medium adinvenit abstinentia. Unde manifestum est quod ieiunium est abstinentiae actus.

![[CERF IIa-IIæ, q. 147, a. 2#resp.]]

###### ad 1
Ad primum ergo dicendum quod ieiunium proprie dictum consistit in abstinendo a cibis. Sed metaphorice dictum consistit in abstinendo a quibuslibet nocivis, quae maxime sunt peccata. Vel potest dici quod etiam ieiunium proprie dictum est abstinentia ab omnibus illecebris, quia per quaelibet vitia adiuncta desinit esse actus virtuosus, ut dictum est.

![[CERF IIa-IIæ, q. 147, a. 2#ad 1]]

###### ad 2
Ad secundum dicendum quod nihil prohibet actum unius virtutis pertinere ad aliam virtutem, secundum quod ad eius finem ordinatur, ut ex supra dictis patet. Et secundum hoc, nihil prohibet ieiunium pertinere ad religionem vel ad castitatem, vel ad quamcumque aliam virtutem.

![[CERF IIa-IIæ, q. 147, a. 2#ad 2]]

###### ad 3
Ad tertium dicendum quod ad fortitudinem, secundum quod est specialis virtus, non pertinet perferre quascumque molestias, sed solum illas quae sunt circa pericula mortis. Sufferre autem molestias quae sunt ex defectu delectabilium tactus, pertinet ad temperantiam et ad partes eius. Et tales sunt molestiae ieiunii.

![[CERF IIa-IIæ, q. 147, a. 2#ad 3]]

