---
tags : 
- Summa/IIa-IIæ/q.95/a.4
---

### Articulus 4

###### arg. 1
Ad quartum sic proceditur. Videtur quod divinatio quae fit per invocationes Daemonum non sit illicita. Christus enim nihil illicitum commisit, secundum illud [[1 P 2]], qui peccatum non fecit. Sed dominus a Daemone interrogavit, quod tibi nomen est? Qui respondit, legio, multi enim sumus, ut habetur [[Mc 5]]. Ergo videtur quod liceat a Daemonibus aliquid occultum interrogare.

![[CERF IIa-IIæ, q. 95, a. 4#arg. 1]]

###### arg. 2
Praeterea, sanctorum animae non favent illicite interrogantibus. Sed Sauli interroganti de eventu futuri belli a muliere habente spiritum Pythonis, apparuit Samuel, et ei futurum eventum praedixit, ut legitur [[1S 28]]. Ergo divinatio quae fit per interrogationem a Daemonibus non est illicita.

![[CERF IIa-IIæ, q. 95, a. 4#arg. 2]]

###### arg. 3
Praeterea, licitum esse videtur veritatem ab aliquo sciente inquirere, quam utile est scire. Sed quandoque utile est scire aliqua occulta quae per Daemones sciri possunt, sicut apparet in inventione furtorum. Ergo divinatio quae fit per invocationem Daemonum non est illicita.

![[CERF IIa-IIæ, q. 95, a. 4#arg. 3]]

###### s.c.
Sed contra est quod dicitur [[Dt 18]], *non inveniatur in te qui ariolos sciscitetur, neque Pythones consulat*.

![[CERF IIa-IIæ, q. 95, a. 4#s.c.]]

###### resp.
Respondeo dicendum quod omnis divinatio quae fit per invocationes Daemonum est illicita, duplici ratione. Quarum prima sumitur ex parte principii divinationis, quod scilicet est pactum expresse cum Daemone initum per ipsam Daemonis invocationem. Et hoc est omnino illicitum. Unde contra quosdam dicitur [[Is 28]], *dixistis, percussimus foedus cum morte, et cum Inferno fecimus pactum*. Et adhuc gravius esset si sacrificium vel reverentia Daemoni invocato exhiberetur. Secunda ratio sumitur ex parte futuri eventus. Daemon enim, qui intendit perditionem hominum, ex huiusmodi suis responsis, etiam si aliquando vera dicat, intendit homines assuefacere ad hoc quod ei credatur, et sic intendit perducere in aliquid quod sit saluti humanae nocivum. Unde Athanasius, exponens id quod habetur [[Lc 4]], increpavit illum, dicens, obmutesce, dicit, *quamvis vera fateretur Daemon, compescebat tamen Christus eius sermonem, ne simul cum veritate etiam suam iniquitatem promulget. Ut nos etiam assuefaciat ne curemus de talibus, etsi vera loqui videantur, nefas enim est ut, cum adsit nobis Scriptura divina, a Diabolo instruamur*.

![[CERF IIa-IIæ, q. 95, a. 4#resp.]]

###### ad 1
Ad primum ergo dicendum quod, sicut Beda dicit, [[Lc 8]], *non velut inscius dominus inquirit, sed ut, confessa peste quam tolerabat, virtus curantis gratior emicaret*. Aliud autem est quaerere aliquid a Daemone sponte occurrente, quod quandoque licet propter utilitatem aliorum, maxime quando virtute divina potest compelli ad vera dicendum, et aliud est Daemonem invocare ad cognitionem occultorum acquirendum ab ipso.

![[CERF IIa-IIæ, q. 95, a. 4#ad 1]]

###### ad 2
Ad secundum dicendum quod, sicut Augustinus dicit, ad Simplicianum, *non est absurdum credere aliqua dispensatione permissum fuisse ut, non dominante arte magica vel potentia, sed dispensatione occulta, quae pythonissam et Saulem latebat, se ostenderet spiritus iusti aspectibus regis, divina eum sententia percussurus. Vel, non vere spiritus Samuelis a requie sua excitatus est, sed aliquod phantasma et illusio imaginaria, Diaboli machinationibus facta, quam Scriptura Samuelem appellat, sicut solent imagines rerum suarum nominibus appellari*.

![[CERF IIa-IIæ, q. 95, a. 4#ad 2]]

###### ad 3
Ad tertium dicendum quod nulla utilitas temporalis potest comparari detrimento spiritualis salutis, quod imminet ex inquisitione occultorum per Daemonum invocationem.

![[CERF IIa-IIæ, q. 95, a. 4#ad 3]]

