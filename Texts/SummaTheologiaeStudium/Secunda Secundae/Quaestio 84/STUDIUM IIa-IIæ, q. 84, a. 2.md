---
tags : 
- Summa/IIa-IIæ/q.84/a.2
---

### Articulus 2

###### arg. 1
Ad secundum sic proceditur. Videtur quod adoratio non importet actum corporalem. Dicitur enim [[Jn 4]], *veri adoratores adorabunt patrem in spiritu et veritate*. Sed id quod fit in spiritu non pertinet ad corporalem actum. Ergo adoratio non importat corporalem actum.

![[CERF IIa-IIæ, q. 84, a. 2#arg. 1]]

###### arg. 2
Praeterea, nomen adorationis ab oratione sumitur. Sed oratio principaliter consistit in interiori actu, secundum illud I ad Cor. XIV, *orabo spiritu, orabo et mente*. Ergo adoratio maxime importat spiritualem actum.

![[CERF IIa-IIæ, q. 84, a. 2#arg. 2]]

###### arg. 3
Praeterea, corporales actus ad sensibilem cognitionem pertinent. Deum autem non attingimus sensu corporis, sed mentis. Ergo adoratio non importat corporalem actum.

![[CERF IIa-IIæ, q. 84, a. 2#arg. 3]]

###### s.c.
Sed contra est quod super illud [[Ex 20]], non adorabis ea, neque coles, dicit Glossa, nec affectu colas, nec specie adores.

![[CERF IIa-IIæ, q. 84, a. 2#s.c.]]

###### resp.
Respondeo dicendum quod, sicut Damascenus dicit, in IV libro, *quia ex duplici natura compositi sumus, intellectuali scilicet et sensibili, duplicem adorationem Deo offerimus*, scilicet spiritualem, quae consistit in interiori mentis devotione; et corporalem, quae consistit in exteriori corporis humiliatione. Et quia in omnibus actibus latriae id quod est exterius refertur ad id quod est interius sicut ad principalius, ideo ipsa exterior adoratio fit propter interiorem, ut videlicet per signa humilitatis quae corporaliter exhibemus, excitetur noster affectus ad subiiciendum se Deo; quia connaturale est nobis ut per sensibilia ad intelligibilia procedamus.

![[CERF IIa-IIæ, q. 84, a. 2#resp.]]

###### ad 1
Ad primum ergo dicendum quod etiam adoratio corporalis in spiritu fit, inquantum ex spirituali devotione procedit, et ad eam ordinatur.

![[CERF IIa-IIæ, q. 84, a. 2#ad 1]]

###### ad 2
Ad secundum dicendum quod sicut oratio primordialiter quidem est in mente, secundario autem verbis exprimitur, ut supra dictum est; ita etiam adoratio principaliter quidem in interiori Dei reverentia consistit, secundario autem in quibusdam corporalibus humilitatis signis, sicut genu flectimus nostram infirmitatem significantes in comparatione ad Deum; prosternimus autem nos quasi profitentes nos nihil esse ex nobis.

![[CERF IIa-IIæ, q. 84, a. 2#ad 2]]

###### ad 3
Ad tertium dicendum quod etsi per sensum Deum attingere non possumus, per sensibilia tamen signa mens nostra provocatur ut tendat in Deum.

![[CERF IIa-IIæ, q. 84, a. 2#ad 3]]

