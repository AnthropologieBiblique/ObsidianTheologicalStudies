---
tags : 
- Summa/IIa-IIæ/q.84/a.3
---

### Articulus 3

###### arg. 1
Ad tertium sic proceditur. Videtur quod adoratio non requirat determinatum locum. Dicitur enim [[Jn 4]], *venit hora quando neque in monte hoc, neque in Ierosolymis adorabitis patrem*. Eadem autem ratio videtur esse et de aliis locis. Ergo determinatus locus non requiritur ad adorandum.

![[CERF IIa-IIæ, q. 84, a. 3#arg. 1]]

###### arg. 2
Praeterea, adoratio exterior ordinatur ad interiorem. Sed interior adoratio fit ad Deum ut ubique existentem. Ergo exterior adoratio non requirit determinatum locum.

![[CERF IIa-IIæ, q. 84, a. 3#arg. 2]]

###### arg. 3
Praeterea, idem Deus est qui in novo et veteri testamento adoratur. Sed in veteri testamento fiebat adoratio ad occidentem, nam ostium tabernaculi respiciebat ad orientem, ut habetur [[Ex 26]]. Ergo, eadem ratione, etiam nunc debemus adorare ad occidentem, si aliquis locus determinatus requiritur ad adorandum.

![[CERF IIa-IIæ, q. 84, a. 3#arg. 3]]

###### s.c.
Sed contra est quod dicitur [[Is 56]], et inducitur [[Jn 2]], *domus mea domus orationis vocabitur*.

![[CERF IIa-IIæ, q. 84, a. 3#s.c.]]

###### resp.
Respondeo dicendum quod, sicut dictum est, in adoratione principalior est interior devotio mentis, secundarium autem est quod pertinet exterius ad corporalia signa. Mens autem interius apprehendit Deum quasi non comprehensum aliquo loco, sed corporalia signa necesse est quod in determinato loco et situ sint. Et ideo determinatio loci non requiritur ad adorationem principaliter, quasi sit de necessitate ipsius, sed secundum quandam decentiam, sicut et alia corporalia signa.

![[CERF IIa-IIæ, q. 84, a. 3#resp.]]

###### ad 1
Ad primum ergo dicendum quod dominus per illa verba praenuntiat cessationem adorationis tam secundum ritum Iudaeorum adorantium in Ierusalem, quam etiam secundum ritum Samaritanorum adorantium in monte Garizim. Uterque enim ritus cessavit veniente spirituali Evangelii veritate, secundum quam in omni loco Deo sacrificatur, ut dicitur [[Ml 1]].

![[CERF IIa-IIæ, q. 84, a. 3#ad 1]]

###### ad 2
Ad secundum dicendum quod determinatus locus eligitur ad adorandum, non propter Deum, qui adoratur, quasi loco concludatur, sed propter ipsos adorantes. Et hoc triplici ratione. Primo quidem, propter loci consecrationem, ex qua spiritualem devotionem concipiunt orantes, ut magis exaudiantur, sicut patet ex adoratione Salomonis, [[1R 8]]. Secundo, propter sacra mysteria et alia sanctitatis signa quae ibi continentur. Tertio, propter concursum multorum adorantium, ex quo fit oratio magis exaudibilis, secundum illud [[Mt 18]], *ubi sunt duo vel tres congregati in nomine meo, ibi sum ego in medio eorum*.

![[CERF IIa-IIæ, q. 84, a. 3#ad 2]]

###### ad 3
Ad tertium dicendum quod secundum quandam decentiam adoramus versus orientem. Primo quidem, propter divinae maiestatis indicium quod nobis manifestatur in motu caeli, qui est ab oriente secundo, propter Paradisum in oriente constitutum, ut legitur [[Gn 2]], secundum litteram Septuaginta, quasi quaeramus ad Paradisum redire. Tertio, propter Christum, qui est lux mundi et oriens nominatur, [[Za 6]]; et qui ascendit super caelum caeli ad orientem; et ab oriente etiam expectatur venturus, secundum illud [[Mt 24]], *sicut fulgur exit ab oriente et paret usque ad occidentem, ita erit adventus filii hominis*.

![[CERF IIa-IIæ, q. 84, a. 3#ad 3]]

