---
tags : 
- Summa/IIa-IIæ/q.19/a.1
---

### Articulus 1

###### arg. 1
Ad primum sic proceditur. Videtur quod Deus timeri non possit. Obiectum enim timoris est malum futurum, ut supra habitum est. Sed Deus est expers omnis mali, cum sit ipsa bonitas. Ergo Deus timeri non potest.

![[CERF IIa-IIæ, q. 19, a. 1#arg. 1]]

###### arg. 2
Praeterea, timor spei opponitur. Sed spem habemus de Deo. Ergo non possumus etiam simul eum timere.

![[CERF IIa-IIæ, q. 19, a. 1#arg. 2]]

###### arg. 3
Praeterea, sicut philosophus dicit, in II Rhet., *illa timemus ex quibus nobis mala proveniunt*. Sed mala non proveniunt nobis a Deo, sed ex nobis ipsis, secundum illud [[Os 13]], *perditio tua, Israel, ex me auxilium tuum*. Ergo Deus timeri non debet.

![[CERF IIa-IIæ, q. 19, a. 1#arg. 3]]

###### s.c.
Sed contra est quod dicitur [[Jr 10]], *quis non timebit te, o rex gentium?* Et [[Ml 1]], *si ego dominus, ubi timor meus?*

![[CERF IIa-IIæ, q. 19, a. 1#s.c.]]

###### resp.
Respondeo dicendum quod sicut spes habet duplex obiectum, quorum unum est ipsum bonum futurum cuius adeptionem quis expectat, aliud autem est auxilium alicuius per quem expectat se adipisci quod sperat; ita etiam et timor duplex obiectum habere potest, quorum unum est ipsum malum quod homo refugit, aliud autem est illud a quo malum provenire potest. Primo igitur modo Deus, qui est ipsa bonitas, obiectum timoris esse non potest. Sed secundo modo potest esse obiectum timoris, inquantum scilicet ab ipso, vel per comparationem ad ipsum, nobis potest aliquod malum imminere. Ab ipso quidem potest nobis imminere malum poenae, quod non est simpliciter malum, sed secundum quid, bonum autem simpliciter. Cum enim bonum dicatur in ordine ad finem, malum autem importat huius ordinis privationem; illud est malum simpliciter quod excludit ordinem a fine ultimo, quod est malum culpae. Malum autem poenae est quidem malum, inquantum privat aliquod particulare bonum, est tamen bonum simpliciter, inquantum dependet ab ordine finis ultimi. Per comparationem autem ad Deum potest nobis malum culpae provenire, si ab eo separemur. Et per hunc modum Deus potest et debet timeri.

![[CERF IIa-IIæ, q. 19, a. 1#resp.]]

###### ad 1
Ad primum ergo dicendum quod ratio illa procedit secundum quod malum est timoris obiectum.

![[CERF IIa-IIæ, q. 19, a. 1#ad 1]]

###### ad 2
Ad secundum dicendum quod in Deo est considerare et iustitiam, secundum quam peccantes punit; et misericordiam, secundum quam nos liberat. Secundum igitur considerationem iustitiae ipsius, insurgit in nobis timor, secundum autem considerationem misericordiae, consurgit in nobis spes. Et ita secundum diversas rationes Deus est obiectum spei et timoris.

![[CERF IIa-IIæ, q. 19, a. 1#ad 2]]

###### ad 3
Ad tertium dicendum quod malum culpae non est a Deo sicut ab auctore, sed est a nobis ipsis, inquantum a Deo recedimus. Malum autem poenae est quidem a Deo auctore inquantum habet rationem boni, prout scilicet est iustum, sed quod iuste nobis poena infligatur, hoc primordialiter ex merito nostri peccati contingit. Secundum quem modum dicitur [[Sg 1]], quod *Deus mortem non fecit, sed impii manibus et verbis accersierunt illam*.

![[CERF IIa-IIæ, q. 19, a. 1#ad 3]]

