---
tags : 
- Summa/IIa-IIæ/q.116/a.1
---

### Articulus 1

###### arg. 1
Ad primum sic proceditur. Videtur quod litigium non opponatur virtuti amicitiae vel affabilitatis. Litigium enim ad discordiam pertinere videtur, sicut et contentio. Sed discordia opponitur caritati, sicut dictum est. Ergo et litigium.

![[CERF IIa-IIæ, q. 116, a. 1#arg. 1]]

###### arg. 2
Praeterea, [[Pr 26]] dicitur, *homo iracundus incendit litem*. Sed iracundia opponitur mansuetudini. Ergo et lis, sive litigium.

![[CERF IIa-IIæ, q. 116, a. 1#arg. 2]]

###### arg. 3
Praeterea, [[Jc 4]] dicitur, *unde bella et lites in vobis? Nonne ex concupiscentiis vestris, quae militant in membris vestris?* Sed sequi concupiscentias videtur opponi temperantiae. Ergo videtur quod litigium non opponatur amicitiae, sed temperantiae.

![[CERF IIa-IIæ, q. 116, a. 1#arg. 3]]

###### s.c.
Sed contra est quod philosophus, in IV Ethic., litigium opponit amicitiae.

![[CERF IIa-IIæ, q. 116, a. 1#s.c.]]

###### resp.
Respondeo dicendum quod proprie litigium in verbis consistit, cum scilicet unus verbis alterius contradicit. In qua quidem contradictione duo possunt attendi. Quandoque enim contingit contradictio propter personam dicentis cui contradicens consentire recusat propter defectum amoris animos unientis. Et hoc videtur ad discordiam pertinere, caritati contrariam. Quandoque vero contradictio oritur ratione personae quam aliquis contristare non veretur. Et sic fit litigium, quod praedictae amicitiae vel affabilitati opponitur, ad quam pertinet delectabiliter aliis convivere. Unde philosophus dicit, in IV Ethic., quod *illi qui ad omnia contrariantur causa eius quod est contristare, neque quodcumque curantes, discoli et litigiosi vocantur*.

![[CERF IIa-IIæ, q. 116, a. 1#resp.]]

###### ad 1
Ad primum ergo dicendum quod contentio magis proprie pertinet ad contradictionem discordiae, litigium autem ad contradictionem quae fit intentione contristandi.

![[CERF IIa-IIæ, q. 116, a. 1#ad 1]]

###### ad 2
Ad secundum dicendum quod directa oppositio vitiorum ad virtutes non attenditur secundum causas, cum contingat unum vitium ex diversis causis oriri, sed attenditur secundum speciem actus. Licet autem quandoque litigium ex ira oriatur, potest tamen ex multis aliis causis oriri. Unde non oportet quod directe opponatur mansuetudini.

![[CERF IIa-IIæ, q. 116, a. 1#ad 2]]

###### ad 3
Ad tertium dicendum quod Iacobus loquitur ibi de concupiscentia secundum quod est generale malum, ex quo omnia vitia oriuntur, prout dicit Glossa [[Rm 7]], *bona est lex, quae, dum concupiscentiam prohibet, omne malum prohibet*.

![[CERF IIa-IIæ, q. 116, a. 1#ad 3]]

