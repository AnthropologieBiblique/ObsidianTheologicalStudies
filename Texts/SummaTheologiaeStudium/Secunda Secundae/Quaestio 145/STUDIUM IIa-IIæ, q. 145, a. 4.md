---
tags : 
- Summa/IIa-IIæ/q.145/a.4
---

### Articulus 4

###### arg. 1
Ad quartum sic proceditur. Videtur quod honestas non debeat poni pars temperantiae. Non enim est possibile quod idem, respectu eiusdem, sit pars et totum. Sed temperantia est pars honesti, ut Tullius dicit, in II Rhet. Ergo honestas non est pars temperantiae.

![[CERF IIa-IIæ, q. 145, a. 4#arg. 1]]

###### arg. 2
Praeterea, III Esdrae dicitur quod *vinum praecordia facit honesta*. Sed usus vini, praecipue superfluus, de quo ibi loqui videtur, magis pertinet ad intemperantiam quam ad temperantiam. Ergo honestas non est pars temperantiae.

![[CERF IIa-IIæ, q. 145, a. 4#arg. 2]]

###### arg. 3
Praeterea, honestum dicitur quod est honore dignum. Sed iusti et fortes maxime honorantur, ut dicit philosophus, in I Rhet. Ergo honestas non pertinet ad temperantiam, sed magis ad iustitiam vel fortitudinem. Unde et Eleazarus dixit, ut dicitur [[2 M 6]], *fortiter pro gravissimis ac sanctissimis legibus honesta morte perfungor*.

![[CERF IIa-IIæ, q. 145, a. 4#arg. 3]]

###### s.c.
Sed contra est quod Macrobius honestatem ponit partem temperantiae. Ambrosius etiam, in I de Offic., temperantiae specialiter honestatem attribuit.

![[CERF IIa-IIæ, q. 145, a. 4#s.c.]]

###### resp.
Respondeo dicendum quod, sicut supra dictum est, honestas est quaedam spiritualis pulchritudo. Pulchro autem opponitur turpe. Opposita autem maxime se invicem manifestant. Et ideo ad temperantiam specialiter honestas pertinere videtur, quae id quod est homini turpissimum et indecentissimum repellit, scilicet brutales voluptates. Unde et in ipso nomine temperantiae maxime intelligitur bonum rationis, cuius est moderari et temperare concupiscentias pravas. Sic igitur honestas, prout speciali quadam ratione temperantiae attribuitur, ponitur pars eius non quidem subiectiva, vel sicut virtus adiuncta, sed pars integralis ipsius, sicut quaedam eius conditio.

![[CERF IIa-IIæ, q. 145, a. 4#resp.]]

###### ad 1
Ad primum ergo dicendum quod temperantia ponitur pars subiectiva honesti prout sumitur in sua communitate. Sic autem non ponitur temperantiae pars.

![[CERF IIa-IIæ, q. 145, a. 4#ad 1]]

###### ad 2
Ad secundum dicendum quod vinum in ebriis facit praecordia honesta secundum eorum reputationem, quia videtur eis quod sint magni et honorandi.

![[CERF IIa-IIæ, q. 145, a. 4#ad 2]]

###### ad 3
Ad tertium dicendum quod iustitiae et fortitudini debetur maior honor quam temperantiae propter maioris boni excellentiam. Sed temperantiae debetur maior honor propter cohibitionem vitiorum magis exprobrabilium, ut ex dictis patet. Et sic honestas magis attribuitur temperantiae, secundum regulam apostoli, I ad Cor. XII, quod *inhonesta nostra maiorem habent honestatem*, scilicet removentem quod inhonestum est.

![[CERF IIa-IIæ, q. 145, a. 4#ad 3]]

