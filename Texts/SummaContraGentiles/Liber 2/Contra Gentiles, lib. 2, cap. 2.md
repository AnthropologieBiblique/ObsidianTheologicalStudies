---
tags : 
- SCG/lib.2/cap.2
---

### Quod consideratio creaturarum utilis est ad fidei instructionem

###### n. 1
Huiusmodi quidem divinorum factorum meditatio ad fidem humanam instruendam de Deo necessaria est.

###### n. 2
Primo quidem, quia ex factorum meditatione divinam sapientiam utcumque possumus admirari et considerare. Ea enim quae arte fiunt, ipsius artis sunt repraesentativa, utpote ad similitudinem artis facta. Deus autem sua sapientia res in esse produxit: propter quod in Psalmo dicitur: *omnia in sapientia fecisti*. Unde ex factorum consideratione divinam sapientiam colligere possumus, sicut in rebus factis per quandam communicationem suae similitudinis sparsam. Dicitur enim Eccli. 1-10: *effudit illam*, scilicet sapientiam, *super omnia opera sua*. Unde, cum Psalmus diceret, *mirabilis facta est scientia tua ex me: confortata est, et non potero ad eam*: et adiungeret divinae illuminationis auxilium cum dicit. *Nox illuminatio mea* etc.; ex consideratione divinorum operum se adiutum ad divinam sapientiam cognoscendam confitetur, dicens: *mirabilia opera tua, et anima mea cognoscet nimis*.

###### n. 3
Secundo, haec consideratio in admirationem altissimae Dei virtutis ducit: et per consequens in cordibus hominum reverentiam Dei parit. Oportet enim quod virtus facientis eminentior rebus factis intelligatur. Et ideo dicitur Sap. 13-4: *si virtutem et opera eorum*, scilicet caeli et stellarum et elementorum mundi, *mirati sunt*, scilicet philosophi, *intelligant quoniam qui fecit haec, fortior est illis*. Et Rom. 1-20 dicitur: *invisibilia Dei per ea quae facta sunt intellecta conspiciuntur: sempiterna quoque virtus eius et divinitas*. Ex hac autem admiratione Dei timor procedit et reverentia. Unde dicitur Ierem. 10-6 *magnum est nomen tuum in fortitudine. Quis non timebit te, o rex gentium?*

###### n. 4
Tertio, haec consideratio animas hominum in amorem divinae bonitatis accendit. Quicquid enim bonitatis et perfectionis in diversis creaturis particulariter distributum est, totum in ipso universaliter est adunatum, sicut in fonte totius bonitatis, ut in primo libro ostensum est. Si igitur creaturarum bonitas, pulchritudo et suavitas sic animos hominum allicit, ipsius Dei fontana bonitas, rivulis bonitatum in singulis creaturis repertis diligenter comparata, animas hominum inflammatas totaliter ad se trahet. Unde in Psalmo dicitur: *delectasti me, domine, in factura tua, et in operibus manuum tuarum exsultabo*. Et alibi de filiis hominum dicitur: *inebriabuntur ab ubertate domus tuae*, quasi totius creaturae, *et sicut torrente voluptatis tuae potabis eos: quoniam apud te est fons vitae*. Et Sap. 13-1, dicitur contra quosdam: *ex his quae videntur bona*, scilicet creaturis, quae sunt bona per quandam participationem, *non potuerunt intelligere eum qui est*, scilicet vere bonus, immo ipsa bonitas, ut in primo ostensum est.

###### n. 5
Quarto, haec consideratio homines in quadam similitudine divinae perfectionis constituit. Ostensum est enim in primo libro quod Deus, cognoscendo seipsum, in se omnia alia intuetur. Cum igitur Christiana fides hominem de Deo principaliter instruit, et per lumen divinae revelationis eum creaturarum cognitorem facit, fit in homine quaedam divinae sapientiae similitudo. Hinc est quod dicitur 2 Cor. 3-18: *nos vero omnes, revelata facie gloriam domini speculantes, in eandem imaginem transformamur*.

###### n. 6
Sic igitur patet quod consideratio creaturarum pertinet ad instructionem fidei Christianae. Et ideo dicitur Eccli. 42-15: *memor ero operum domini, et quae vidi annuntiabo: in sermonibus domini opera eius*.

