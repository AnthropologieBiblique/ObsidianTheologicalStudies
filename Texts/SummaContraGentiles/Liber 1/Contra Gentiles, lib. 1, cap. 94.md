---
tags : 
- SCG/lib.1/cap.94
---

### Quod in Deo sunt virtutes contemplativae

###### n. 1
De contemplativis autem virtutibus dubium esse non potest quin Deo maxime conveniant.

###### n. 2
Si enim sapientia in cognitione altissimarum causarum consistit, secundum philosophum, in principio metaphysicae; ipse autem Deus praecipue seipsum cognoscit, nec aliquid cognoscit nisi cognoscendo seipsum, ut probatum est, qui est omnium prima causa: manifestum est quod sibi potissime sapientia debet adscribi. Unde Iob 9-4: *sapiens corde est*: et Eccli. 1-1: *omnis sapientia a domino Deo est, et cum illo fuit semper*. Philosophus etiam dicit, in principio metaphysicae, quod *est divina possessio, non humana*.

###### n. 3
Item. Si scientia est rei cognitio per propriam causam; ipse autem omnium causarum et effectuum ordinem cognoscit, et per hoc singulorum proprias causas novit, ut supra ostensum est: manifestum est quod in ipso proprie scientia est:- non tamen quae sit per ratiocinationem causata, sicut scientia nostra ex demonstratione causatur. Unde I Reg. 2-3: *Deus scientiarum dominus est*.

###### n. 4
Adhuc. Si immaterialis cognitio aliquarum rerum absque discursu intellectus est; Deus autem huiusmodi cognitionem de omnibus habet, ut supra ostensum est: est igitur in ipso intellectus. Unde Iob 12-13: *ipse habet consilium et intelligentiam*.

###### n. 5
Hae etiam virtutes in Deo sunt exemplares nostrarum, sicut perfectum imperfecti.

