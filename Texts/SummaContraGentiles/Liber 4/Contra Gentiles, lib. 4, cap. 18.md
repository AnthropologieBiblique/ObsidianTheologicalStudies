---
tags : 
- SCG/lib.4/cap.18
---

### Quod spiritus sanctus sit subsistens persona

###### n. 1
Sed quia quidam spiritum sanctum asserunt non esse personam subsistentem, sed vel ipsam divinitatem patris et filii, ut quidam Macedoniani dixisse perhibentur; vel etiam aliquam accidentalem perfectionem mentis a Deo nobis donatam, puta sapientiam vel caritatem, vel aliquid huiusmodi, quae participantur a nobis sicut quaedam accidentia creata: contra hoc ostendendum est spiritum sanctum non esse aliquid huiusmodi.

###### n. 2
Non enim formae accidentales proprie operantur, sed magis habens eas pro suae arbitrio voluntatis: homo enim sapiens utitur sapientia cum vult. Sed spiritus sanctus operatur pro suae arbitrio voluntatis, ut ostensum est. Non igitur est aestimandus spiritus sanctus velut aliqua accidentalis perfectio mentis.

###### n. 3
Item. Spiritus sanctus, ut ex Scripturis docemur, causa est omnium perfectionum humanae mentis. Dicit enim apostolus, ad Rom. 5-5: *caritas Dei diffusa est in cordibus nostris per spiritum sanctum, qui datus est nobis*; et I ad Cor. 12-8 *alii per spiritum datur sermo sapientiae, alii sermo scientiae, secundum eundem spiritum*, et sic de aliis. Non ergo spiritus sanctus est aestimandus quasi aliqua accidentalis perfectio mentis humanae, cum ipse omnium huiusmodi perfectionum causa existat.

###### n. 4
Quod autem in nomine spiritus sancti designetur essentia patris et filii, ut sic a neutro personaliter distinguatur, repugnat his quae divina Scriptura de spiritu sancto tradit. Dicitur enim Ioan. 15-26, quod spiritus sanctus procedit a patre; et Ioan. 16-14, quod accipit a filio: quod non potest de divina essentia intelligi, cum essentia divina a patre non procedat, nec a filio accipiat. Oportet igitur dicere quod spiritus sanctus sit subsistens persona.

###### n. 5
Item. Sacra Scriptura manifeste de spiritu sancto loquitur tanquam de persona divina subsistente: dicitur enim Act. 13-2: *ministrantibus illis domino et ieiunantibus, dicit illis spiritus sanctus: segregate mihi Barnabam et Saulum in opus ad quod assumpsi eos*; et infra: *et ipsi quidem, missi a spiritu sancto, abierunt*; et Act. 15-28, dicunt apostoli: *visum est spiritui sancto et nobis nihil ultra imponere oneris vobis* etc.; quae de spiritu sancto non dicerentur nisi esset subsistens persona. Est igitur spiritus sanctus subsistens persona.

###### n. 6
Amplius. Cum pater et filius sint personae subsistentes et divinae naturae, spiritus sanctus non connumeraretur eisdem nisi et ipse esset persona subsistens in divina natura. Connumeratur autem eisdem: ut patet Matth. ult., dicente domino discipulis, *euntes docete omnes gentes, baptizantes eos in nomine patris et filii et spiritus sancti*; et II ad Cor. ult., *gratia domini nostri Iesu Christi, et caritas Dei, et communicatio sancti spiritus, sit semper cum omnibus vobis*; et I Ioan. ult., *tres sunt qui testimonium dant in caelo, pater, verbum et spiritus sanctus, et hi tres unum sunt*. Ex quo manifeste ostenditur quod non solum sit persona subsistens, sicut pater et filius, sed etiam cum eis essentiae habeat unitatem.

###### n. 7
Posset autem aliquis contra praedicta calumniari, dicens aliud esse spiritum Dei, et aliud spiritum sanctum. Nam in quibusdam praemissarum auctoritatum nominatur *spiritus Dei*, in quibusdam vero *spiritus sanctus*. Sed quod idem sit *spiritus Dei et spiritus sanctus*, manifeste ostenditur ex verbis apostoli dicentis, I ad Cor. 2-10, ubi, cum praemisisset, *nobis revelavit Deus per spiritum sanctum*, ad huius confirmationem inducit: *spiritus enim omnia scrutatur, etiam profunda Dei*; et postea concludit: *ita et quae sunt Dei, nemo novit nisi spiritus Dei*; ex quo manifeste apparet quod idem sit spiritus sanctus et spiritus Dei. Idem apparet ex hoc quod Matth. 10-20, dominus dicit: *non estis vos qui loquimini, sed spiritus patris vestri qui loquitur in vobis*. Loco autem horum verborum Marcus dicit: *non estis vos loquentes, sed spiritus sanctus*. Manifestum est igitur idem esse spiritum sanctum et spiritum Dei.

###### n. 8
Sic ergo, cum ex praemissis auctoritatibus multipliciter appareat spiritum sanctum non esse creaturam, sed verum Deum; manifestum est quod non cogimur dicere eodem modo esse intelligendum quod spiritus sanctus mentes sanctorum impleat et eos inhabitet, sicut Diabolus aliquos implere vel inhabitare dicitur: habetur enim Ioan. 13-27, de Iuda, quod *post bucellam introivit in eo Satanas*; et Act. 5-3 dicit Petrus, ut quidam libri habent: *Anania, cur implevit Satanas cor tuum?* Cum enim Diabolus creatura sit, ut ex superioribus est manifestum, non implet aliquem participatione sui; neque potest mentem inhabitare per suam substantiam; sed dicitur aliquos implere per effectum suae malitiae, unde et Paulus dicit ad quendam, Act. 13-10: *o plene omni dolo et omni fallacia*. Spiritus autem sanctus, cum Deus sit, per suam substantiam mentem inhabitat, et sui participatione bonos facit: ipse enim est sua bonitas, cum sit Deus; quod de nulla creatura verum esse potest. Nec tamen per hoc removetur quin per effectum suae virtutis sanctorum impleat mentes.

