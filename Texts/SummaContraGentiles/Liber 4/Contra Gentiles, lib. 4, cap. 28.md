---
tags : 
- SCG/lib.4/cap.28
---

### De errore Photini circa incarnationem

###### n. 1
Quidam autem, Scripturarum sensum depravantes, circa domini nostri Iesu Christi divinitatem et humanitatem perversum sensum conceperunt.

###### n. 2
Fuerunt enim quidam, ut Ebion et Cerinthus, et postea Paulus Samosatenus et Photinus, qui in Christo solum naturam humanam confitentur; divinitatem vero non per naturam, sed per quandam excellentem divinae gloriae participationem, quam per opera meruerat, in eo fuisse confingunt, ut superius dictum est.

###### n. 3
Sed, ut alia praetermittamus quae contra positionem huiusmodi dicta sunt superius, haec positio incarnationis mysterium tollit.

###### n. 4
Non enim, secundum positionem huiusmodi, Deus carnem assumpsisset, ut fieret homo: sed magis homo carnalis Deus factus fuisset. Et sic non verum esset quod Ioannes dicit. *Verbum caro factum est*: sed magis e contrario, caro verbum facta fuisset.

###### n. 5
Similiter etiam non convenirent Dei filio exinanitio aut descensio, sed magis homini glorificatio et ascensio, et sic non verum esset quod apostolus dicit, *qui cum in forma Dei esset, exinanivit semetipsum formam servi accipiens*: sed sola exaltatio hominis in divinam gloriam, de qua postmodum subditur, *propter quod et Deus exaltavit illum*.

###### n. 6
Neque verum esset quod dominus dicit, *descendi de caelo*, sed solum quod ait, *ascendo ad patrem meum*: cum tamen utrumque Scriptura coniungat. Dicit enim dominus, Ioan. 3-13: *nemo ascendit in caelum nisi qui de caelo descendit, filius hominis, qui est in caelo*; et Ephes. 4-10, *qui descendit, ipse est qui ascendit super omnes caelos*.

###### n. 7
Sic etiam non conveniret filio quod missus esset a patre neque quod a patre exiverit ut veniret in mundum, sed solum quod ad patrem iret: cum tamen ipse utrumque coniungat, dicens, Ioan. 16-5, *vado ad eum qui misit me*; et iterum 28, *exivi a patre et veni in mundum et iterum relinquo mundum et vado ad patrem*; in quorum utroque et humanitas et divinitas comprobatur.

