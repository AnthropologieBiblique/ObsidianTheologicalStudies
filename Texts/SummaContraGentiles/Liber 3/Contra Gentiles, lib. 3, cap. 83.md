---
tags : 
- SCG/lib.3/cap.83
---

### Epilogus praedictorum

###### n. 1
Ex omnibus autem quae ostensa sunt colligere possumus quod, quantum ad ordinis excogitationem rebus imponendum, Deus omnia per seipsum disponit. Unde super illud Iob 33, *quem posuit alium super orbem quem fabricatus est?* Dicit Gregorius: *mundum quippe per seipsum regit qui per seipsum condidit*. Et Boetius, in III de Consol.: *Deus per se solum cuncta disponit*.

###### n. 2
Sed quantum ad executionem, inferiora per superiora dispensat. Corporalia quidem per spiritualia. Unde Gregorius dicit, in IV Dialog.: *in hoc mundo visibili nihil nisi per invisibilem creaturam disponi potest*. Inferiores vero spiritus per superiores. Unde dicit Dionysius, IV cap. Cael. Hier., quod *caelestes essentiae intellectuales primo in seipsas divinam edunt illuminationem, et in nos deferunt quae supra nos sunt manifestationes*. Inferiora etiam corpora per superiora. Unde dicit Dionysius, IV cap., de Div. Nom., quod *sol generationem visibilium corporum confert, et ad vitam ipsam movet, et nutrit et auget et perficit, et mundat et renovat*.

###### n. 3
De his autem omnibus simul dicit Augustinus, in III de Trin.: *quemadmodum corpora crassiora et inferiora per subtiliora et potentiora quodam ordine reguntur, ita omnia corpora per spiritum vitae rationalem; et spiritus rationalis peccator per spiritum rationalem iustum*.

