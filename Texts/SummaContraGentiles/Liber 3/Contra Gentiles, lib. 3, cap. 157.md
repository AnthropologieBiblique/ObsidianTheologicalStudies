---
tags : 
- SCG/lib.3/cap.157
---

### Quod homo a peccato liberari non potest nisi per gratiam

###### n. 1
Ex eisdem etiam ostendi potest quod homo a peccato mortali resurgere non potest nisi per gratiam.

###### n. 2
Per peccatum enim mortale homo ab ultimo fine avertitur. In ultimum autem finem homo non ordinatur nisi per gratiam. Per solam igitur gratiam homo potest a peccato resurgere.

###### n. 3
Adhuc. Offensa non nisi per dilectionem tollitur. Sed per peccatum mortale homo Dei offensam incurrit: dicitur enim quod Deus peccatores odit, inquantum vult eos privare ultimo fine, quem his quos diligit praeparat. Non ergo homo potest a peccato mortali resurgere nisi per gratiam, per quam fit quaedam amicitia inter Deum et hominem.

###### n. 4
Ad hoc etiam induci possunt omnes rationes superius positae de gratiae necessitate.

###### n. 5
Hinc est quod dicitur Isaiae 43-25: *ego sum ipse qui deleo iniquitates tuas propter me*; et in Psalmo: *remisisti iniquitatem plebis tuae: operuisti omnia peccata eorum*.

###### n. 6
Per hoc autem excluditur error Pelagianorum, qui dixerunt hominem posse a peccato resurgere per liberum arbitrium.

